Sällskapet för Ordningens Upphörande och Värdenas Omvändelse är en bok om en märklig människa och en märkliga sammanslutning av individer. Sammanförda som av ett kall har de tagit på sig sin historiska mission, att bekämpa samtidens idioti.

Följ med i en labyrintiskt paranoid, filosofiskt djuplodande och vansinnigt sinnesutvidgande berättelse i en nedåtgående spiral mot tidens mörker.

"Men tyvärr är textkommunikation inte heller något för alla, tvärtom ställer det ständigt till med problem, skapar missförstånd och väcker starka känslor. Hela fenomenet med att diskutera saker i sociala medier är så dumt att jag inte vet om jag ska skratta eller gråta. Halvt illitterata, obildade och korkade människor som förgäves försöker framföra sina synpunkter inför en lika oförstående massa som efter två vändor av ömsesidiga missförstånd står ännu längre ifrån varandra än de gjorde från början, och detta ska föreställa vår tids motsvarighet till Atens agora eller det upplysta 1700-talets kaffehus och salonger. Trots att stavningskontroll finns till hjälp för de illitterata och trots att smileys uppfanns redan då man började sms:a, något som borde förtydliga ens intentioner och ta bort missförstånd kring ironier och sarkasmer, så når samtalen ständigt lägre nivåer. När emojin gjorde sitt intåg blev det om möjligt ännu dummare, även om det samtidigt blivit lite mer avslöjande. Nu kan ju pöbeln i alla fall uttrycka sig som de dagisbarn de i sinnet faktiskt är. De gamla grekerna lade stor vikt vid att lära sig retorik för att kunna förmedla sin synpunkt, idag använder folk bajskorvsemojis för att vederlägga sina motståndare."

# Kapitel 1

Så jag är i Berlin. Till slut. Egentligen vill jag inte vara här, eller, det här är inte målet med min resa, det här är bara början, min utgångspunkt för att färdas vidare, ännu lite oklart vart. Men jag köpte en enkelbiljett, nattåg från Malmö till Berlin vilket jag tyckte verkade bra, man går på tåget på kvällen, sitter en stund, strosar runt lite på båten och kanske köper något att äta, sen lägger man sig i sovvagnen och vaknar tidigt på morgonen i Berlin med hela  dagen framför sig och detta för endast 499 kronor. Nu sa visserligen reklamen 299 kronor men när jag sen skulle boka biljett visade det sig vara svårt att finna just dessa biljetter för 299 kronor, det var visst något finstilt jag missat, vilket det ofta brukar vara, det är, när jag tänker efter, alltid så, visst, inte när man åker inom landet, att ta tåget eller bussen till Göteborg kostar i regel vad det står att det ska kosta men att boka flyg eller charter någonstans följer alltid samma mönster, man ser ett pris man gillar, klickar sig vidare och snart tillkommer det småavgifter som höjer priset man gillade till ett pris man inte gillar riktigt lika mycket men då orkar man inte bry sig längre, det är ju fortfarande billigt tänker man, och så bokar man skiten ändå. Samma sak med det här tåget och deras exklusiva sommarerbjudande om superbilliga resor till Berlin. Skitsamma, tänkte jag, 499 kronor är kanske inte 299 kronor men det är fortfarande billigt, och skönt med tåg, jag åkte buss till Berlin en gång, det var nog faktiskt billigare än 499 kronor men det gick på kvällen och när man till slut lyckats somna i de obekväma sätena som man knappt kunde fälla bakåt så blev man väckt mitt i natten då bussen kommit fram till färjan, och under färden på färjan fick man visst inte vistas i bussen utan måste snällt gå upp på däck och efter 45 minuters, eller vad det nu kan ha varit, vistelse mitt i natten på färjan fick man sen gå tillbaks och försöka somna om i sitt obekväma bussäte, vilket man inte lyckades med varför ankomsten till Berlins busscentral inte blev en särskilt angenäm upplevelse utan bara ett stopp på vägen till hostelets efterlängtade säng där man kunde lägga sig för att genast sova bort en massa timmar av sin semestervistelse. Det blev lite som jetlag fast man inte bytt tidszon. Bättre då med nattåg, en slaf att bre ut sig på medan tågets rofyllda tuffande vaggar en till sömns.

Men så blev det såklart inte. Ett jävla oväsen fördes av det där tåget, "Varför tog jag inte med mig öronproppar?", tänkte jag gång på gång under nattens evighetslånga timmar som i bästa fall resulterade i ett slags slumrande halvsovande tillstånd. Så ankomsten till Berlins centralstation skilde sig inte mycket från ankomsten till ZOB några år tidigare. Jag kan inte säga att jag var på det bästa humöret efter ankomsten. Första dagen på semestern, eller vad jag nu ens ska kalla den här resan jag företagit, har mest kännetecknats av ett zombieliknande tillstånd där jag först irrat omkring på centralstationen letandes efter en bankomat, ätit en äcklig tysk macka med för mycket majonnäs och druckit en kopp blaskigt kaffe för att därefter leta efter anslutande tåg, S-Bahn och U-Bahn, till mitt Hostel. Väl installerad där har väl visserligen ett slags lugn infallit sig, men tröttheten dominerar mitt sinnelag, det är varmt och skönt här, på den lilla uteserveringen jag sitter på, det är gott med öl och visst är väl omgivningen fin, det är grönt och lummigt men samtidigt storstadskänsla här i Friedrichshain, men mest är jag trött. Trött på allt.

Jag har inget emot Berlin, verkligen inte, de gånger jag varit här förut har varit bra, men det är just det, jag har varit här förr och denna min resa som jag nu påbörjat ska gå i nya riktningar, nya outforskade städer och länder, nya intryck och upplevelser och Berlin är bara utgångspunkten, det är härifrån jag ska planera nästa steg. Min enda plan är att jag inte ska ha någon plan, men jag har funderat på antingen Prag eller Nürnberg som nästa stop, dock finns det en sak jag ska göra i Berlin, mitt enda måste, Treptower Park och dess gravmonument, rest av Röda armén. Flera i Sällskapet har pratat om det och jag ska ta mig dit, ta lite foton att lägga upp och kanske diskutera lite. Men det får bli i morgon.

Varför gör jag det här? Jag har aldrig rest iväg själv innan och dessutom är jag ganska ointresserad av vad det nu är folk tilltalas av med semestrandet. Jag gillar att vara ledig, jag gillar att slippa jobba, det är vad som är bra med att ha semester, men att stressa med att boka resa och hotell, passa på att "uppleva" massa saker, vad det nu ens innebär, att återvända till jobbet för att kunna säga att man varit var man nu har varit, jag fattar bara inte grejen. Avkoppling vill jag ha, visst, men det får jag hemma också, när jag slipper jobba, att sova ut, ta en lång frukost, dricka massa kaffe och sen spendera en massa timmar med att läsa en bra bok, det är vad jag vill göra, och för det behöver man ju inte åka iväg. Men det har jag gjort och det jag gör mest här är just vad jag skulle gjort hemma, suttit och läst, varför det kan kännas lite poänglöst med hela grejen. Sen blev jag påmind om ett annat problem med mitt semesterupplägg, det där med att man träffar människor, jag gillar inte människor, framför allt gillar jag inte ungdomar, jag avskyr ungdomar, och nu bor jag i ett doorm, det största och därför billigaste, ett med åtta sängplatser, och resultatet blir såklart att jag måste spendera viss tid med att försöka undvika att socialisera med sju individer, i regel ungdomar då det ju såklart nästan bara är ungdomar som får för sig att boka en säng i ett doorm med en massa främlingar. Och inte nog med det, vissa av dessa ungdomar är dessutom fullt införstådda med upplägget och tar det som en förevändning att socialisera, träffa nya människor och allt det där, kulturutbyten, bli vänner på Facebook, tipsa varandra om resmål eller grejer att göra till nästa stad och så vidare. Backpackergrejen. Jag hatar backpackergrejen.

Men jag visste ju att det skulle vara så här, eller jag borde väl ha fattat i alla fall, det är en kostnadsfråga, ska jag planlöst resa runt i Centraleuropa under en ospecificerad tidsperiod måste jag dra ner på kostnaderna och boende är en grej jag skiter i egentligen, jag har ändå inte tänkt spendera särskilt mycket tid på rummet, det är bara en plats att slänga in sina grejer, sova, duscha och borsta tänderna på, jag tänker gå omkring i städerna jag besöker, sitta på restauranger och kaféer, besöka museer, titta på statyer och byggnader, inte hänga på något hostel. Jag bryr mig inte om mitt eget boende heller, det i Malmö, det är en annan grej jag har svårt att fatta, folk som babblar i evigheter om sina nyrenoverade kök, sina ljusa och fina lägenheter och allt det där. Inredning. Jag har inte en enda tavla uppsatt på mina väggar, min enda "inredning" är mina böcker som ligger i travar lite överallt, förutom i bokhyllorna som är överfulla. Det är inte jättemycket böcker, inte egentligen, det är lägenheten som är liten vilket i kombination med de överfulla bokhyllorna och travarna med böcker som ligger lite överallt kan ge en besökare intrycket av att jag har många böcker. Antar jag i alla fall, jag får sällan besök. Bättre att bo litet med låg hyra, tänker jag, vad fan skulle jag med till exempel ett extra rum till? Eller en balkong? Bättre att spara in på onödiga utgifter för, ja vad det nu ens är folk köper, köksgrejer, inredningsgrejer, renoveringar och sånt där, skitstora tv-apparater, tv-spel och allt folk bryr sig om. Kläder. Jag köper aldrig kläder. Varför liksom.

Men den lilla tid jag nu måste spendera på mitt hostel har nästan fått mig att ångra att jag ens lämnat Malmö. Jag vill bara lägga mig och sova, tidigt, men kidsen har såklart fest, de sitter inte bara i köket och babblar för högt, även inne på rummet sitter det två med ölburkar och en tredje halvligger i sängen och meckar en joint. Jag undviker folks blickar, kryper upp i min våningssäng, sätter på datorn och tar på mig mina lurar. Jan Johanssons Jazz på svenska är är en bra platta att ha för att stänga ute världen runtomkring, det var smart av mig att ladda ner den, man laddar ju så sällan ner saker nu för tiden då man vant sig vid att kunna streama saker hela tiden, att man har allt bara några knapptryck bort, men den här laddade jag ner i förväg, tänkte den kunde behövas då det kunde uppstå situationer som denna, och mycket riktigt, nätet är nere också, det "free wifi" som det stod på Hostel World att de skulle ha verkar bara gälla i köket, här på rummet är nätet i bästa fall slött och svajigt. Visa från Utanmyra börjar och larmet runtomkring mig försvinner då en känsla av lugn istället infinner sig.

Jag har hört talas om en slags lurar som ska fungera som effektiva hörselskydd, nån slags high-tech som tar in ljudet utifrån, vilket det sen absorberar elektroniskt på något sätt och som resulterar i absolut tystnad. De ska tydligen vara dyra, men jag tror jag skulle förälska mig i den produkten om jag fick testa den, om den nu funkar så bra som det påstås då, men det här är inte helt fel heller, piano och ståbas som behagligt ljuder i öronen, dock är musiken inte tillräckligt uppseendeväckande, eller snarare är det jag som hört den så många gånger förr, att man inte riskerar ryckas med och koncentrerar sig på själva musiken, istället kan man tänka på annat, läsa, skriva, klicka på datorn eller whatever, Jan Johansson funkar nog lika bra för mig som de där high-tech lurarna. Men jag har dem bara till datorn. Jag har aldrig varit en sån som går runt med lurar hela tiden, olikt många andra som tycks se det som en plåga att åka en kort busstur till jobbet utan musik, men jag har aldrig haft en freestyle, en cd-freestyle, en mp3-spelare, en iPod eller vad man har nu för tiden. Telefonen kanske, där kan man ju spela musik och poddar såklart, men då tar väl batteriet slut med en gång. Nej, jag har aldrig haft några problem med att bara stirra ut genom tågfönstret eller bussfönstret, varvat med att läsa lite i någon bok, eller om det är kortare turer bläddra lite i Metro eller någon annan gratistidning.

Men det förutsätter ju såklart att man inte hamnat bland kompletta dårar, vilket ju händer ibland. Folk som pratar i telefon på tåget eller långfärdsbussen. Hur fan tänker de? Visst, om någon ringer kan man väl svara och ibland måste man väl ringa ett samtal, det gör väl inte så mycket, men det är ju inget en normal person känner sig bekväm med, måste man hantera ett samtal så sköter man det så snabbt och så tyst som möjligt. Men sen finns det de som ringer upp någon bara för att prata, och pratar länge. Dårar. När dessa personer dessutom, och jag tror att denna olyckliga kombination är ganska vanlig, är den typ av människor som pratar högt blir katastrofen ett faktum. Han eller hon babblar på och skrattar högljutt på tågvagnen eller på bussen till allas irritation, folk tittar upp från sina tidningar, böcker och telefoner, de riktar sina blickar av hat och förakt mot idioten som babblar, men det är förgäves, personen uppfattar ingenting av omgivningens subtila markeringar då personen definitionsmässigt är en självupptagen nolla som aldrig skulle förstå någonting alls. I sådana situationer har jag ofta önskat att jag var en lur-människa och inför denna resa har jag också införskaffat ett par lurar, ett par ordentliga lurar, jag har bara haft såna där små som man pillar ini örat innan, dock har jag ingen freestyle, jag säger freestyle, jag vet inte vad fan det heter nu för tiden, utan bara datorn, men datorn kommer jag ju också ha med mig på mina längre färder, och se på fan, nu kom lur-eskapismen till användning även i ett annat sammanhang, nu när jag kunde ignorera ungdomarna och deras tjatter också.

De försvann dock ganska snart. Kidsen. Någon annan ville visst med lägga sig och snart var det släckt, tyst och lugnt och istället jag som med mitt lilla knattrade på datorn förde det mesta oväsendet. Det är dags att sova, äntligen.

Jag besöker bara hipster-Berlin på den här resan. Det var kanske dumt, jag skulle kanske bokat hostel i en annan del av stan. Skitsamma, jag drar i morgon, det var ju aldrig Berlin som var målet, man kan säga att resan börjar i morgon då jag åker till Dresden. Det var när jag helt enkelt googlade "europakarta" och kollade lite som jag insåg att Dresden ligger bra till, det är inte långt här ifrån och det är på vägen mot Prag, om jag nu skulle känna för att dra dit sen, jag har ju ingen plan. Men idag har det varit hipster-Berlin. Jag bor i Friedrichshain, gick omkring här och tog mig sen till Neuköln efter Treptower Park, det ligger precis jämte, och fast jag undvek Kreutzburg, eller möjligen att jag snuddade det lite, så känns det som om jag vandrat omkring på ett evighetslångt Möllan. Visst, först tyckte jag det var lite fint, det är varmt, jag är ledig vilket gör mig på bra humör, det är fint med alla trädkantade gator som ger en lite kaotisk och anarkistisk känsla, liksom total avsaknad av svensk ordning-och-reda-stadsplanering. Det var fint att äta frukost på en uteservering som bestod av några omaka bord som såg ut att vara hämtade från närmsta grovsoprum och som vinglade ganska rejält på den ojämna gatstensbeläggningen. Men kvarter efter kvarter med veganfik, politisk graffiti och annat "alternativt" blir liksom tröttsamt i längden. Jag brydde mig inte om att ta mig till Brandenburger Tor, riksdagshuset, Alexanderplatz eller det där, jag har varit där förr, och jag undvek som sagt, i alla fall nästan, Kreutzburg. Men nästan allt jag sett under denna korta vistelse har varit det jag förknippat med Kreutzburg, och Möllevången hemma i Malmö, det "hippa", det"alternativa". Det är samma visa överallt, i varenda stad i hela världen vad det verkar, Johannesburg i Brooklyn, Saint Pauli i Hamburg, Möllan i Malmö, ja, och så hela denna del av Berlin jag nu besökt då. Det en gång genuina som med tiden gentrifierats av alla inflyttade bonnjävlar vilka nu högljutt gnäller över denna gentrifiering de bidragit till att skapa med sina jävla veganfik och konstateljéer. De fattar inte att det är de som är gentrifieringen liksom de inte fattar att det där genuina de aldrig upplevt men vilket de nu romantiserar mest var en tråkig och död stadsdel, vilken de såklart aldrig skulle vilja vistas i.

Men Treptower Park är något annat. Det sovjetiska monumentet som också är en begravningsplats där tusentals stupade soldater vilar i evig frid efter att ha befriat Berlin och resten av världen från Hitlers världsomspännande rasistdystopi inger respekt. Stora marmorblock med motiv från krigets fasor och de sovjetiska soldaternas återupprättande av friheten står i två långa rader, blocken i de två raderna är identiska så när som på dess kortsidor där ingraverade citat av Stalin på den ena sidan är skrivna på tyska medan de på den andra sidan är skrivna på ryska. De två raderna med marmorblock leder fram till platsens centrala punkt, en hög kollon där en stor staty föreställande en man med svärd klyver ett hakkors mitt itu. Det är mäktigt. En informationsskylt berättar att platsen av oklar anledning klarade avstaliniseringen under Chrustjev, kanske för att det var känsligt att bygga om på en begravningsplats. Många från det forna Sovjetunionen besöker fortfarande platsen med vördnad, Putin har varit här under högtidliga former och det finns ett avtal mellan Ryssland och det återförenade Tyskland om att gravvårdarna från kriget - det finns flera, dock ingen lika imponerande som denna - ska fortsätta skötas om. Jag tog lite kort, gick runt och tittade ganska länge innan jag satte mig på en bänk i skuggan och plockade fram datorn och loggade in på Sällskapet.

Jag skapade bara en enkel post där jag la upp några bilder på platsen, skrev att nu är jag här och att det var häftigt, eller något iden stilen, och taggade in Sonja och tackade för tipset. Det var hon som tipsade om det här, det är delvis hennes lista över saker att göra i Berlin jag följt under de här få dagarna, även om hennes tips på hipsterkorgar i Neuköln och mikrobryggerier i Friedrichshain kanske inte riktigt föll mig i smaken. Mina foton är inte heller särskilt snygga men jag orkar inte heller bry mig riktigt, jag fattar inte grejen med folk som gillar att fota, det är ännu ett mysterium för mig, ännu en sån där grej folk stressar upp sig över. Inte nog med att de måste besöka ditten och datten under sin korta semesterresa, inte nog med att de måste stressa med att lyckas koppla av och hinna med en massa saker, de måste dokumentera allt med sina jävla mobilkameror också. Kamerahysterin, en underkategori till den allmänna fördumning som skett med de på orwellskt manér benämnda "smarta" telefonernas intåg i våra liv är vedervärdig. Det finns en scen i Lost Highway där huvudpersonen säger att han inte gillar videokameror, han säger något i stil med att han föredrar att minnas hur det var istället. Precis så känner jag inför stillbildskameror. Visst, fotokonst är en sak, det är något verkligt, jag håller inte med vissa elaka tungor inom Sällskapet som, halvt på skämt, halvt på allvar, menar att fotokonsten är de talanglösas konst, att det bara är att trycka på en knapp och därmed något väsensskilt från till exempel målande eller skulpterande, vilket faktiskt kräver lite mer. Jag fattar vad de menar, visst, men nej, vem som helst kan inte finna skönheten i vissa ögonblick, vem som helst kan inte framhålla de speciella dragen hos en individ eller berätta något med bilder, låt vara att det är bilder som framställts genom ett knapptryck på en apparat. Jag är hur som helst ingen av dessa fotokonstnärer liksom jag inte heller är en av alla dessa otaliga massor som känner att jag förlorar något om jag inte minutiöst dokumenterar varenda steg jag tar på semestern, en sån som förpestar tillvaron på varenda halvkänd turistattraktion i varenda storstad genom att ta kort på sig själva eller varandra där de ler med den aktuella turistattraktionen i bakgrunden, herre gud, hela mänskligheten har nu förvandlats till de parodier på japaner vi förr brukade göra oss lustiga över. Men inte jag.

Jag tar nästan bara kort med min telefon för att direkt skicka iväg till någon, för att jag har något jag vill säga, som om jag ser en affisch eller någon gatukonst jag går förbi och vill vidareförmedla till någon, sådana saker. Det här jag gör nu, att lägga upp fotoposter i Sällskapet känns lite ovant, det påminner allt för mycket om det beteende jag nyss beskrev som föraktligt, om folk som tar kort på sina semesterresor och lägger upp på Facebook för att inhämta meningslösa och uppenbara reaktioner från ens "vänner". Eller i alla fall var det så på Facebook för några år sedan innan de flesta skaffade Instagram, något jag gläds över då jag själv aldrig skulle få för mig att skaffa Instagram och effekten därför blivit att jag nu mer inte förpestas lika frekvent av bilder på leende "vänner" på något torg eller på någon sandstrand, eller för den delen av bilder på mat, barn eller katter. Sällskapet är naturligtvis heller inte Facebook, långtifrån, men ibland fyller det samma funktioner som sociala medier gör och det ska inte heller förnekas att Facebook, Twitter och mycket annat elände ofta styr även vår dagordning och våra diskussioner, ingen kan fullt ut undkomma de sociala mediernas samtidsslaveri, det är ett tragiskt faktum.

När jag nu senare på kvällen kollar reaktionerna på min post är det också lite Facebook-artat, folk kommer med korta beröm, önskar mig lycka och välgång på min semester och liknande. "Visst är det såååå coolt?" skriver Sonja, som fortsätter med att berätta hur hon reagerade första gången hon var där. Benny skickar en länk med ett klipp från Youtube, en gammal film från Världsungdomsfestivalen från det tidiga 70-talet någon gång där Treptower park svämmade över av ungkommunister från världens alla hörn som där höll en stillsam fackelmanifestation vid monumentet. Ungdomarnas allvarliga miner under facklornas sken varvas med gamla sovjetiska journalfilmer där en tysk kvinna hälsar soldaterna som befriare. Det är bara en kort sekvens i en timslång film som mest består av en massa ungdomar som hoppar omkring och ropar slagord, några tal som hålls och en hel del musik. Långhåriga hippies från väst varvas med dekorerade militärer från Vietnam, sydjemeniter i traditionell arabisk klädsel och andra exotiska inslag, samtliga förenade i kampen mot imperialismen och för socialismens seger. Angela Davies och Yassir Arafat skymtar förbi. Alla klappar händerna hela tiden. Visst är det en propagandafilm men den liknar mer DDR:s svar på Woodstockfilmen än Leni Riefenstahl och jag tänker att jag hade trivts bättre i Östtyskland än i Hipstertyskland.

Mitt lilla inlägg i Sällskapet orsakar dock inte särskilt stor uppmärksamhet, intressantare är tråden om Palmemordet som aldrig riktigt tar slut. På sista tiden har den fått ett litet uppsving, med start i våras då SVT gjorde en dokumentärserie som gick ut på att vägen fram mot Christer Petterssons gripande inte riktigt gick rätt till och någon månad senare då magasinet Filter kaxigt menade sig ha avslöjat mördaren. SVT:s grej var väldigt tunn och Filters påstått stora scoop kändes mer som en PR-kupp för att lansera den bok som senare skulle följa, även om den kom med en del intressant info. Men allt är till nittionio procent gammal skåpmat, både i SVT och i Filter.

Men det är något mysigt med Palmemordet. Alla konspirationer och oklarheter, polisens tabbar - om de nu inte var inblandade själva då - och den där märkliga känslan man får när man blickar tillbaks till ett gammalt Sverige som sedan länge är borta, borta för att det aldrig har funnits. Alla kan se Palmemordet som en vändpunkt, det är vanligt att man säger så, att det var DÅ det hände, det var då Sverige förlorade sin oskuld, då vi vaknade upp. Den otillfredsställande känslan av att vi aldrig kommer få veta säkert, att vi aldrig kommer få klarhet, även de som med nittionio procents säkerhet säger att de vet att det var Christer Petterson som sköt Palme, inte heller de är helt säkra, den sista procenten spökar likt förbannat och frågan varenda svensk diskuterat, "Vem sköt Palme?" den fortlever ännu, över trettio år senare. I det jobbiga med detta faktum, vårt obearbetade trauma, ligger där ändå hoppet om att någon kanske kommer lösa det hela någon gång, att de ska hitta det där jävla vapnet, få fram det definitiva svaret på gåtan, och ibland, som nu då medierna gräver i ett gammalt spår de försöker paketera om som ett nytt, ja då vaknar vi till liv igen. Vem sköt Palme? Kommer de någonsin hitta mördaren? Historien om Palmemordet och dess förvecklingar och sidospår och skandaler har i sig blivit en del av den svenska kultursjälen. Christer Petterssons fortsatta liv som maskot i TV 3, Ebbe Carlsson-affären, Bombmannen, Sigge Cedergren, Hinsehäxan, EAP. Palmemordet för oss samman som nation.

Så även i Sällskapet. Vi har några riktigt insatta, även om ingen nog kan ges rangen av privatspanare, medan andra, som jag själv, mer är intresserade av Palmemordet som kulturellt fenomen och åter andra, till viss del jag själv även här, roar sig med att hånskratta åt de mest utflippade konspirationsteorierna, som den om att Lisbet och/eller en feministisk organisation är ansvarig, eller de med ockulta inslag. En av oss, Carlito, skriver rent av på en roman som handlar om hur Olof Palme mördades av en av demoner besatt Christer Pettersson, ett mord som beordrats av den hemliga ockulta ordern Palme kommit i kontakt med, och svurit livslångt förtroende med, under sin vistelse i USA under sin studenttid. För Carlito kom den senaste vändningen där man istället pekar ut Skandiamannen som Palmes mördare som en besvikelse då ett klargörande i den riktningen skulle få förödande konsekvenser för handlingen i hans bok, men vi försöker uppmuntra honom, mordet kommer troligen inte klaras upp, hans version av mordet har större chans att få ett genomslag som överlever längre än magasinet Filters påstådda avslöjande.

Mordet på Olof Palme tillhör nämligen alla nu. Du får fritt välja din egen version. Vänstern håller på polisspåret, högern på den ensamme galningen, foliehattarna på CIA, judarna och Illuminati, de tråkiga på Christer Pettersson. Jag vävde själv så smått in Palmemordet under min tid som "Erik B. Johansson, M.A History of Ideas and Sciences, Lund University", ett projekt där jag under en tid trollade Flat Earth Society, bland annat genom en blogg där jag under pseudonym utforskade de historiska aspekterna av den stora sataniska konspiration som under årens lopp lurat i mänskligheten att jorden är rund. Jag ville egentligen ha in mer om Palmemordet i Erik B. Johanssons teorier men det blev svårt, dessutom skrev jag för en utländsk, företrädesvis amerikansk, publik där omständigheterna kring Olof Palmes öde inte var lika hett som här.

Men Sydafrikaspåret är ändå värst. OM det skulle vara sant vore det förödande för den svenska självbilden. Svenskar är redan idag ett otroligt, närmast olidligt, nationalistiskt folk, men det är en nationalism varken de eller någon annan uppfattar som just nationalistisk. Den svenska nationalismen heter folkhemsnationalism och ett av dess kännetecken är att svenskar tycker sig vara bäst i hela världen, bland annat just för att de inte är särskilt nationalistiska. Vi är toleranta, vi är goda, vi är jämställdast, antirasistiskast och vi har världens bästa välfärd. Våra politiker är inte korrupta, våra medier är anständiga och våra snutar spöar inte folk liksom våra domstolar fungerar i det närmaste felfritt. Om något av detta inte skulle stämma i just varenda fall, om det dyker upp något missförhållande någon gång då och då så rör det sig bara om enstaka fall eller enskilda rötägg och hur som helst så är det i alla fall inte lika illa som det är i andra länder. Detta är den svenska folkhemsnationalismen. Till detta finns vår ärofyllda historia. Vi har inte varit i krig på hur länge som helst och vi stod tidigt upp för tredje världen och dess folk, vi är neutrala och vi älskar FN och vi vill alla ha fred på jorden.

OM det skulle visa sig att vår statsminister Olof Palme mördades på uppdrag av den Sydafrikanska apartheidregimen, om det skulle visa sig att vår statsminister de facto togs till daga av denna den mest uppenbara superskurken bland skurkstater på den historiska skräphögen, om vår Olof skulle visat sig vara en martyr i kampen mot rasismen i Sydafrika, ja då skulle de odrägliga svenskarna och deras redan odrägliga och orimliga folkhemsnationalism bli fullkomligt outhärdlig.

Nu är det Andrej som i tråden länkar till en sida där någon dåre hävdar att frimurarna efter mordet reste en massa obelisker i Stockholm, vilket ska bevisa deras inblandning, liksom det vidare resonemanget med inslag av numerologi och långa, illa skrivna och osammanhängande textmassor om bland annat slaget vid Brunkeberg 1471 på något märkligt sätt ska koppla samman mordet på Olof Palme med morden på Anna Lind och Gustav III samt med elfte septemberattackerna. Är dock inte så imponerad av denna typ av konspiracister. Jag gillar mer de politiskt och religiöst motiverade, inte de här som är uppenbart psykotiska.

Känner inte att jag har något att tillföra diskussionen, dessutom börjar jag bli irriterad då kyparen på stället där jag befinner mig börjar stressa mig och hävdar att bordet är bokat. Jävla as, här satte jag mig på en restaurang som såg lite finare ut någonstans i Neuköln för att jag tänkte det kunde vara värt att lägga lite extra för att få lite lugn och ro. Efter en massa kringflackande hela dagen efter Treptower Park utan att något egentligt intressant hände, några små stopp för en öl ibland, lite fula parker, en massa hipsters och så vidare, så stannade jag för vad jag tänkte skulle bli resans första ordentliga middag. Lite dyrare men då förhoppningsvis också godare mat och sen kunna slappna av med en öl och en kaffe efteråt medan man i lugn och ro kopplade upp sig och utförde sina bestyr var vad jag tänkte mig. Det är ändå semester, då får man ju passa på och unna sig lite.

Inte som igår då jag åt en slabbig döner mit käse som jag snabbt kastade i mig för att så fort som möjligt lämna det sunkiga haket där det serverades. Gillar visserligen det där med käse, bara en sån sak, att de frågar "med ost?" när man beställer en kebab har ju sin charm. Om man nu kunde kalla det för ost, en rektangulär skiva på kanske fyra gånger åtta centimeter, en centimeter tjock, kritvit med svårbedömd smak, dock klart ostig i konsistensen. Den bidrar hur som helst till att kebaben blir mastigare och jag orkade knappt äta upp hela. Man känner sig lite äcklig efteråt men man blir i alla fall mätt och det kostar inte heller särskilt mycket. Men här, på en flådig italiensk restaurang där jag beställt mat för arton euro förväntar jag mig lite mer tid, lite lugn och ro. Kyparaset gillar nog inte att jag sitter med en dator, eller så var det för att jag bara beställde huvudrätt och ingen för- och efterrätt som han vill ha mig härifrån. Han ska inte få någon dricks, den jäveln. Skit i det nu, det är dags att lämna stan imorgon, äntligen.

# Kapitel 2

Så var det äntligen dags. Jag tog bussen till Dresden. Att tågluffa är ju en grej folk gör och jag övervägde faktiskt att köpa ett sånt där klassiskt Interrailkort inför den här resan men förstod att det nog inte kommer vara värt det ändå, och det var ju tur då jag hittade en buss för 89 kronor. Ja, man bokar i en app, allt står på svenska och även priserna anges i svenska kronor. Två och en halv timme, bekvämt, gott om utrymme för benen, ingen i sätet jämte, internetuppkoppling och uttag för laddare. Tog bara S-bahn till ZOB, bussterminalen i Berlin, inga byten eller något, en kaffe och en äcklig macka till frukost där innan det bar av. Återigen får jag nytta av min vän Jan Johansson då en unge skriker på bussen. Har alltså inga problem med att åka buss i två och en halv timme, som vissa andra, jag kan bara kolla ut genom fönstret, läsa något kapitel i en bok, glo lite mer och så har tiden passerat. Det är inte roligt, men det är inga problem, tiden går fort.

Jag är inte som Axel, han klarar liksom inte av att sitta still så länge, det finns många som han, för dem är det en plåga att åka buss i två och en halv timme, stackarna. Det var en gång för länge sen, vi skulle åka någonstans i Småland, det var en hippiefestival vi skulle besöka, och bussen vi tog stannade i varenda småhåla på vägen upp vilket gjorde Axel helt frustrerad, han liksom suckade högljutt, skruvade oroligt på sig hela tiden och anmärkte ständigt hur hemskt jobbigt detta var för honom. Blev mest irriterad. Fattar inte grejen, slappna av för fan, vi kommer fram tids nog ska du se, det finns ingen anledning att stressa upp sig över något man ändå inte kan göra något åt och det var ju inte så att vi hade bråttom någonstans, det var inte direkt något oumbärligt band på den lilla hippiefestivalen vi riskerade att missa.

Är samma sak som med enkla monotona arbetsuppgifter, de passar mig bra. När jag var i tonåren och jobbade extra på posten var det värsta alla ungarna visste att blada reklam, det var den arbetsuppgift alla ville slippa, det var roligare att bara sortera brev eller stå i klumpen, när man slängde paket i säckar ungefär som Karl-Bertil Jonsson på julafton. Men jag hade inga problem med att blada reklam. Uppgiften gick till så att man hade kanske fyra-fem högar med olika reklamblad, tog ett från varje hög och lade i det sista, dubbelt så stora reklambladet, som man sen vek runt de andra. Denna lilla invikta reklambunt lade man sen i en egen hög varpå man upprepade proceduren. Det var i princip allt. Man fick väl gå bort med de färdigvikta reklambuntarna någonstans när de blivit så många att de inte fick plats på bordet där man stod, annars var detta hela jobbet, som man gjorde i ett par timmar. Herre gud, blada reklam, det låter som jag är 100 år gammal, för det måste väl funnits maskiner för den uppgiften redan då, i slutet av 90-talet? Kanske blev vi extraarbetande högstadie- och gymnasieungdomar inkallade när maskinerna hade strulat eller något, jag vet inte. Alla hatade i alla fall att blada reklam, utom jag. Man stod där, radion var på i bakgrunden, kanske småpratade jag lite med den jämte men framförallt så gick jag in i mina egna tankar, det blev närmast meditativt, och tiden gick fort. Hade Axel satts på att blada reklam hade han antagligen gått postal efter en vecka. Det handlar väl om personlighetstyper. Han är mer dampig, ADHD:ig, jag är mer aspie,om man nu ska ägna sig åt att diagnostisera allt och alla, vilket tycks populärt nu för tiden.

Det här med diagnoser och så får mig att tänka på att jag har ett avsnitt av Psykradikalerna kvar att lyssna på. Det släpptes i dagarna och de har i vanlig ordning avhandlat det i Sällskapet då Pelle, upphovsmannen till podcasten, nämligen är en av oss, men nu när jag försöker lyssna på det under bussfärden så går det inte. Soundcloud funkar inte, i appen på mobilen finns det bara gamla grejer i flödet, det har inte uppdaterats på flera dagar, och i datorn står det bara att sidan är blockerad. Är Soundcloud kanske olagligt i Tyskland? Kan det vara så? En försmak av det framtida totalitära samhället, hemsidor som smidigt plockas bort från nätet av makthavarna. Samtidigt blir detta en läxa för oss inom Sällskapet, att vi inte kan förlita oss enbart på centraliserade streamingtjänster som Soundcloud, att vi precis som i fallet med sociala medier som Facebook och Twitter måste bygga våra egna underjordiska kanaler för informationsutbyte istället för att låta oss styras efter de multinationella bolagens nycker. Tänker att jag måste ta upp det i någon tråd, vid tillfälle. Nu blir det istället Jan Johansson, några kapitel i boken jag läser, Jacques Elluls Propaganda, och utsikt över landskapet.

Det gick smidigt att ta sig till hostelet där jag skulle bo, bussen stannade vid Neustadt-stationen och därifrån var det en ganska snabb färd med spårvagn och sen en kort promenad. Allt stod noggrant beskrivet i mejlet från Hostelworld. När jag bokade hostel verkade det som om jag skulle bo ganska off, det var liksom i övre högra hörnet av kartan, samtidigt som beskrivningen sa att det var fullt med restauranger och barer i kvarteren. Jag såg inte så mycket av stan under spårvagnsfärden, ingen av de sevärdheter man hört om, den gamla fina stadskärnan eller så, men när jag kom fram verkade det som om jag bodde mitt i smeten, fullt med uteserveringar och ganska hektiskt. Kvarteren bestod av gamla träkåkar som med inslagen av spårvagnar förde tankarna till Göteborg och deras landshövdingehus eller vad det heter. Fint, men inte likt de bilder av stan jag sett.På hostelet får jag ett ganska drygt mottagande av en receptionist som verkar vilja vara någon annanstans, nyckel till rummet med anvisning om att jag har säng nummer tre, kod till wi-fi:t, en liten karta samt en broschyr, Dresden for the young traveller. Suck. Jag är för gammal för det här. Bo på ungdomshostel. Backpackergrejen. Det är ju inte det jag gör här. Kändes pinsamt att ta emot den där broschyren. Uppe på rummet blir det genast problem. Det finns tio bäddar, fem våningssängar, men bara ett fåtal tycks använda, vilket såklart är skönt, men i sängen som skulle vara min, nummer tre, ligger en snubbe och snarkar högt så jag får ta en annan. Men fan, det kommer säkert komma någon som ska ha den, hur jävla svårt är det att ta rätt säng? Och varför sover han nu, klockan är typ två på eftermiddagen. Han var antagligen aspackad och däckade i fel säng efter att ha supit hela natten och halva morgonen, hans djupa och obehagliga andetag antyder det. Utöver honom är rummet tomt. Uppkrupen i min nya säng, jag tog en överslaf, kollar jag kartan lite, bläddrar lite i broschyren, skaffar mig lite orientering över stan.

Stan delas av floden Elbe med Altstadt i syd och Neustadt i norr, där alltså jag bor. Anledningen till att jag inte känt igen mig från de vykortsliknande bilder jag sett förut är att jag bara befunnit mig i Neustadt än så länge, det var ju också namnet på den tågstation som bussen från Berlin stannade vid och varifrån jag tog spårvagnen hit. Men stan är liten, ungefär som Malmö, och jag kan nog promenera dit jag vill. Det börjar kännas bra nu, tänker jag. Semestern.

Så börjar jag vandra omkring. Det är hela mitt koncept av semester, antar jag,att bara gå omkring och glo, försöka lära mig något om staden jag besöker och slappna av, få tid till att läsa. En Martin Luther-kyrka och en liten avspärrad judisk kyrkogård ligger i närheten där jag bor. De har en Rosa Luxemburg-Platz i stan. En sådan finns i Berlin också, i gamla öst, och jag funderar på hur många platser som har bytt namn efter återföreningen eller om det funnits statyer som tagits ner. Har det funnits en Lenin-Platz eller en Ulbricht strasse i Dresden? Det är något folk ofta glömmer med Tyskland, att det fanns två. Idag tänker vi på Tyskland som en självklar del av Västvärlden, Tyskland har liksom blivit synonymt med det gamla Västtyskland, men Dresden tillhörde DDR, vilket märks ibland, som med arkitekturen. Man har visserligen gjort ett enormt arbete med att återställa mycket av den historiska bebyggelsen efter förödelsen i slutet av kriget, men i nybyggnationen märker man att man är i Öst. Dresden liknar mer Warszawa än Berlin.

Men samtidigt har skillnaderna mellan det forna östblocket och väst mer och mer suddats ut. Eller snarare har väst suddat ut öst.

Jag tänkte på det förra sommaren då jag och Axel var i Warszawa, att den där överlägsna hånfullheten vi i västvärlden brukade ha, det därmed att det i öst alltid var sämre, fulare och skitigare, att de hade illa sittande byxor, fula hockeyfrillor och körde omkring i gamla ruckel till bilar, att de såg ut att vara ett decennium efter oss andra, det stämde liksom inte längre. Allt ser i allt väsentligt likadant ut över allt. De flesta ställena tog Visa och Mastercard. Åtminstone i de centrala delarna av Warszawa såg de ut att ha ungefär samma bilpark och klä sig likadant som i väst. Naturligtvis är det samma Mc Donalds, Starbucks och alla andra kedjor över allt. Det är samma mode, tjejer med stora hål i jeansen och de där tröjorna med snörning, vad det nu heter, jag kan inget om kläder. Alla ungdomar är tatuerade, alla lyssnar på samma musik, alla följer Game of Thrones. Alla stirrar ständigt ner i sina jävla mobiler. Men ibland dyker det upp någon detalj, en staty eller minnesmärke, något i arkitekturen, något som påminner en om att detta faktiskt brukade vara en del av ett annat ekonomiskt-politiskt system. Jag får samma känsla av Dresden.

Men Rosa Luxemburg är tydligen okej även i ett kapitalistiskt Tyskland, hon hann ju dö innan hon blev en diktaturkramare. Längs den anspråkslösa park som bär hennes namn vandrar jag längs Elbe och ser snart konturerna av Altstadts mäktiga gamla byggnader på andra sidan floden. Men jag stannar på den norra sidan idag, går upp mot de barockkvarter som enligt min karta ska finnas här och hamnar på en restaurang vid Neustädter Markt. En gyllene ryttarstaty av August den starke står på torget och det är en fin utsikt över Elbe och gamla stans byggnader på andra sidan.

I boken jag läser står det att propaganda fungerar effektivt då ett samhälle raserats och ett nytt ännu inte klart framträtt. Både den nazistiska propagandan och den efterföljande antinazistiska och demokratiska propagandan efter 1945 framhålls som lyckade exempel. Boken är från 1960 och det har ju hänt en del sen dess. Som här i Dresden. Först nazism, sen kommunism sen kapitalism. För varje omställning har samhället förvandlats till det som det föregående systemet pekade ut som ondskan själv. Vad gör det med människor? I Dresden och gamla öst är väl dessutom de högerextrema och nynazistiska krafterna som starkast, men också stödet för Die Linke som i alla fall delvis är en fortsättning på det gamla statsbärande kommunistpartiet i DDR. Och arbetslösheten är hög. Har jag kanske klivit in i ett samhälle liknande den gamla Weimarrepubliken där kaos och pessimism råder och där företrädare för olika ideologiska värdesystem bekämpar varandra frenetiskt på gatorna? Opinionssiffror må tyda på att det skulle kunna se ut så, men det är inte vad jag ser. Människorna ser ganska avslappnade och glada ut och turister, mest äldre, går runt och tar foton. Folk ser sådär semesterliknöjda ut, precis som folk i Sverige gör vid den här tiden på året.

Jag tar ett foto över utsikten och skickar till Axel, sen loggar jag in.

# Kapitel 3

Sällskapet för Ordningens Upphörande och Värdenas Omvändelse är en märklig samling människor. Det är lite oklart hur det först uppstod, det saknas ett egentligt skapelseögonblick utan växte snarare fram ur olika tidigare, mer löst sammanhållna sammanslutningar. Jag har varit med i drygt tre år, längre än de flesta, och kan faktiskt skryta med att det var jag som kom på namnet. Inte för att det är så värst bra, det var liksom bara något jag slängde fram då namnfrågan snart började bli viktig, och då det rådde så starka meningar om de andra alternativen så blev mitt ganska menlösa förslag den kompromiss folk kunde stå utmed. Någon föreslog Orbis Tertius efter organisationen i Borges fiktion Tlön, Ukbar, Orbis Tertius, en hemlig sammanslutning som lömskt sprider falsk information om påhittade länder och planeter och dessa länders och planeters historia, kultur, religion, filosofi och geografi med mera, ett projekt som så småningom förändrar den verkliga världen, som mer och mer börjar likna de mytiska platserna och vars orimliga logik börjar förstöra den gamla världen som vi känner den. Jag gillar skarpt tanken med förslaget och analogin med vad vi själva försöker utföra, men det blir liksom tråkigt att bara rakt av planka namnet, det var min linje, som fick ganska stort medhåll. Varianter på gamla ordenssällskap, antingen med latinska eller högtravande gammalengelska namn föreslogs därefter, liksom parafraser på gamla teosofiska, crowlistiska och swedenborgianska sällskap ältades. Mitt lilla förslag lanserade jag tidigt, liksom mest för att föra en diskussion, och det fick ett ljumt mottagande, alla tyckte det var sådär, men i slutändan var det det som segrade, det liksom vann genom utnötning och genom att hålla sig i bakgrunden. Jag gillar det inte själv. Eller jo, det är okej i sin helhet men eftersom man aldrig orkar säga hela utan nöjer sig med "Sällskapet" så ogillar jag det. Det låter som namnet på ett dåligt svenskt band. Det är antingen något av Thåströms senare projekt eller så är det det där bandet med sångaren i Takida som sjunger på svenska som heter Sällskapet. Så varje gång jag tänker på vår organisation så tänker jag samtidigt på Thåströms karriärfall efter Imperiet och Takida på svenska, vilket alltid stör mig. En del säger bara "gruppen" och själva namnet är egentligen oväsentligt då vi inte tänker gå ut offentligt med vad vi sysslar med.

Vi är inget parti, varumärke eller någon subkultur, vi är ingen politisk miljö eller en litterär klubb. Möjligen en sekt. Men bara i en ironisk mening. Att överhuvudtaget benämna sig själva som en sekt går emot begreppets själva premiss då sekt alltid är ett skällsord som används av utomstående. Just därför kallar vi oss ibland för sekt. En orden vore kanske ett mer neutralt namn men då kommer man till problemet med Sällskapets faktiska struktur som bäst låter sig beskrivas som anarkistisk. Vi har inga formella ledare även om vissa medlemmar är mer tongivande än andra, vi har inga stadgar, ingen programförklaring eller uttalat mål för verksamheten. Men ändå har vi förts samman, som av ett kall. En jungian skulle kanske tala om det kollektivt undermedvetna där en historiematerialist skulle peka på den tekniskt-ekonomiskt-politiska utvecklingen, vad en idealist skulle säga vet jag inte men det hela kan nog i slutändan kokas ned till att vi helt enkelt inte tål det eländiga tillstånd vår mänskliga civilisation just nu befinner sig i. Vi vantrivs i skräpkulturen lika mycket som i den fisförnäma finkulturen, vi strävar emot den fördumning, förslappning och förljugenhet som sprider sig som en löpeld i de (a)sociala mediernas och de "smarta" telefonernas förödande fotspår. Vi bekämpar den lipsillarnas konspiration som med sin toxiska verkan förpestar det allmänna samtalet så väl som de sociala relationerna över hela samhället. Vi är emot både politik och ekonomi, vi skändar allt heligt, vi bränner alla flaggor. Och vårt mål att inget mindre än att förgöra allt bestående.

Bland oss har vi många av samtidens allra bästa hjärnor. Vi har Sonja, den Amsterdambaserade designern och före detta mästertrollet som numer tagit den subversiva verksamheten IRL genom att infiltrera kulturelitens snobbigaste tidskrifter och sammanslutningar, vi har Folkets Vän, extremisten som helt oförskämt tagit sitt namn från Jean-Paul Marats tidning under franska revolutionen och under slagorden "klasshat, politikerförakt och oblyg populism" drev sin svavelosande hatblogg innan han författade den flerfaldigt polisanmälda smädelseskriften Om Klasshatet. En essä, skriven i affekt, som syftar till uppvigling, våld och anarki, vi har personen bakom den Kafkadoftande pseudonymen K, grundaren av Sellout tapes and Recordings, en obskyr underground-label som bland annat ger ut extrem metal, noise, inläsningar av BD/SM bögporrnoveller, självmordspoesi och vad som i brist på bättre ord måste beskrivas som avantgardistisk radioteater, inte sällan med inslag av autentiska samlagsljud, vi har Mattias Vogel, videokonstnären som med sina ultrarealistiska livesändningar över internet tagit grisandet och vulgariteten till aldrig tidigareskådade nivåer. Det finns konstnärer och intellektuella bland oss, liksom det finns kriminella och utstötta, psykfall och narkomaner.

Även om den genomsnittliga intelligensen är hög så är utbildningssnittet lågt då våra gymnasiedropouts sänker snittet även om vi också har disputerade doktorer ibland oss. Men de flesta är, till det yttre, inget märkvärdigt alls. Många är vanliga knegare, Mattias är till exempel lagerarbetare, själv jobbar jag på fabrik. Bearbetning av aluminiumprofiler, fy fan. Vi är drygt hundrafemtio stycken med en viss övervikt av män. Könsavvikelsen kan förklaras med att det finns en stor grupp av folk med bakgrund i starkt mansdominerade datanördsmiljöer, till exempel Mark, som jobbar med artificiell intelligens, vilket jag alltid tyckt verkar så coolt. Problemet är större än bara gällande Sällskapets sammansättning, det är en förödande konsekvens som utvecklingen av systemet skapar och som verkar emot oss. De med en rebellisk impuls mot skitsamhället och pisskulturen tenderar att helt vända sig bort från tekniken som sådan och är därför oftare rent dataillitterata och oförstående för kryptering av kommunikation och ointresserade av att söka upp internetbaserade sammanslutningar bortom de sociala mediernas hegemoni. Då Sällskapet av nödvändighet kräver kryptering via Tor blir detta de facto en tröskel som sorterar bort många potentiellt värdefulla medlemmar.

Därför har vi i hemlighet sträckt ut våra armar i offentligheten, i de öppna forumen och de sociala mediernas konformerande grupper. Till en början var syftet enbart att söka rekryter, men snart började vi inse att utsträckningen i sig är något bra, liksom vi samtidigt insåg att inträdeskravens höga nivå bör prioriteras framför snabb tillökning. Vi jobbar långsiktigt men kompromisslöst. Genom frontorganisationer, subversiv propaganda och infiltration kan vi utnyttja det öppna internet till vår fördel och vi har nu långt fler än hundrafemtio personer som jobbar för oss, utan att de vet om det själva. Vi finns i dina Facebookgrupper och i ditt Twitterflöde, vi finns på Flashback och vi finns på Reddit, vi finns i bloggar och i poddar. Med Sonjas infiltration iden fysiska världen har vi så tagit ännu ett steg framåt, vi är inte där än, men vi kallar det fas 2. Snart finns vi överallt.

Telefonen piper till, det är Axel som svarar. Han undrar var jag är, jag svarar, "coolt", svarar han på det. Axel är inte med i Sällskapet, ibland har jag funderat på att inviga honom men jag har alltid kommit fram till att det är bäst att hålla honom utanför. Det är svårt att förklara varför, han är bra på alla sätt och vis, men han känns ändå inte riktigt rätt i sammanhanget. Jag har inte träffat någon i Sällskapet IRL trots att vi har flera medlemmar i Malmötrakten. Jag är för osocial, antar jag, har svårt för folk i allmänhet och för nya människor i synnerhet. Dessutom formulerar jag mig bäst i textform, när det kommer till munhuggande släpar jag ofta efter och kommer först senare på vad jag borde ha sagt istället. Till saken hör väl också att de flesta samtal ute i den verkliga världen sällan är särskilt intressanta utan mest består av innehållslöst dravel, och sånt där smal talk är jag hopplös på och jag behöver verkligen anstränga mig för att till exempel ställa de där artiga följdfrågorna som det förväntas av en att man gör. I större sällskap är jag ännu sämre. När jag sitter vid ett bord med fem personer eller fler och samtalet delas upp på två mindre grupper tittar jag först åt ena hållet och lyssnar, sen åt andra och lyssnar lite där, till en början söker jag folks blickar, jag nickar och hänger med men snart kommer jag på mig själv med att stirra ut i intet, in i en avlägsen punkt bortanför allt, fast i mina egna tankar medan två olika samtal pågår runt omkring mig. Jag har överlag väldigt svårt för folk som pratar mycket, för att inte tala om folk som pratar högt. Folk som ständigt avbryter andra för att babbla på om sin egen skit är fullkomligt outhärdliga människor som jag hatar över allt annat.

Men tyvärr är textkommunikation inte heller något för alla, tvärtom ställer det ständigt till med problem, skapar missförstånd och väcker starka känslor. Hela fenomenet med att diskutera saker i sociala medier är så dumt att jag inte vet om jag ska skratta eller gråta. Halvt illitterata, obildade och korkade människor som förgäves försöker framföra sina synpunkter inför en lika oförstående massa som efter två vändor av ömsesidiga missförstånd står ännu längre ifrån varandra än de gjorde från början, och detta ska föreställa vår tids motsvarighet till Atens agora eller det upplysta 1700-talets kaffehus och salonger. Trots att stavningskontroll finns till hjälp för de illitterata och trots att smileys uppfanns redan då man började sms:a, något som borde förtydliga ens intentioner och ta bort missförstånd kring ironier och sarkasmer, så når samtalen ständigt lägre nivåer. När emojin gjorde sitt intåg blev det om möjligt ännu dummare, även om det samtidigt blivit lite mer avslöjande. Nu kan ju pöbeln i alla fall uttrycka sig som de dagisbarn de i sinnet faktiskt är. De gamla grekerna lade stor vikt vid att lära sig retorik för att kunna förmedla sin synpunkt, idag använder folk bajskorvsemojis för att vederlägga sina motståndare.

Det är inte mycket aktivitet på Sällskapet sen sist jag kollade, mer förvecklingar kring Palmemordet jag mest finner ointressanta, annars tycks semesterlunket ha smugit sig in även här. Jag beslutar mig för ännu en egocentrisk postning som man lika gärna kunde gjort på Facebook.

"Fint här, men vart ska jag åka efter Dresden tycker ni?", skriver jag, kort och koncist. Lägger även till bilden över den aktuella utsikten, samma som jag skickade till Axel.

"Bomber Harris måste gjort ett dåligt jobb, det där ser ju riktigt gemytligt ut :)" svarar Amanda snabbt. "Prag ligger ju bra till" skriver Malcolm efter några minuter. Uttråkad suckar jag, läger undan datorn och läser lite i boken istället. Jacques Ellul skriver att en effekt av användningen av propaganda är att det med nödvändighet skapar ett tvåpartisystem. Jag stryker under stycket, kan inte riktigt sätta fingret på det men tycker mig liksom ana att detta är något smart, att det ligger något i det. Förenklingar, billiga positioneringar, triangulering, det tycks komma ur det politiska systemet självt, enkla förklaringar och brist på djupare förståelse för saker och ting tycks närmast lagbundet i det politiska spelet. Det är väl därför jag avskyr politik.

Jag har aldrig röstat. Det beror inte på något smart resonemang om att inte låta sig förslavas av systemet eller, som Folkets Vän brukar säga, att den som röstar inte har någon rätt att klaga men att den som röstskolkar rent moraliskt har rätt att bryta mot lagen. Mitt soffliggande grundar sig mest i en känsla av att inte vilja tillhöra, inte vilja delta, inte vilja följa med. Liksom, såklart, ett djupt och genuint hat mot politiker.

Herre jävla gud vilka pajasar de är. Det är de där duktiga, de som satt längst fram i klassrummet och räckte upp handen. De jävla elevrådsordförandena. Elevdemokrati. Ingenting förklarar systemet så tydligt som elevdemokratin. Det är också själva syftet, säger de, att barnen ska skolas in i hur vårt demokratiska system fungerar genom val till elevrådet. Och jag får väl erkänna att det funkade alldeles ypperligt för mig, elevdemokratin är en fantastisk spegling av vårt politiska system, det är jag den förste att medge. Man väljer tönten som sitter längst fram och räcker upp handen, den som ger fröken ett äpple, den duktige och engagerade. Denna person får sen känna sig viktig genom att få sitta vid de vuxnas bord, kanske får han eller hon något privilegium som att då och då slippa en lektion för att sitta på något sammanträde eller så, kanske kan sammanslutningen av dessa töntar, elevrådet, få tycka till eller rent av besluta om någon obetydlig skitsak samtidigt som den reella makten och de verkliga besluten naturligtvis fattas någon annanstans. Elevrepresentanterna kan såklart aldrig förändra något, däremot blir de själva förändrade då de tryggt förvisade om sin egen förträfflighet blir till en kår av systemtrogna tjänare, fullt övertygade om att deras röster gör en skillnad. Det sammanfattar vårt politiska system ganska bra.

Men nästa gång ska jag faktiskt gå och rösta, för allra förstagången. Nu i höst kommer det bli av. Sett ifrån ett individuellt perspektiv är röstande naturligtvis alltid fullkomligt onödigt. Just din röst har aldrig, och kommer heller aldrig, att göra någon skillnad. Men röstandet gör något annat med individen, den gör att vi känner oss delaktiga, kanske rent av ansvariga, den lagda rösten gör oss till delar av helheten och är en viktig beståndsdel i att legitimera staten, regeringsmakten, lagarna och byråkratin.

Jag har bestämt mig för rösta ironiskt. Det är den ultimata protesten, det är att verkligen pissa på systemet, att delta men helt utan att ta ansvar, helt utan att bli en del av en massa, helt utan den uppslutning bakom ett parti eller ett system som ett val annars innebär, det är att trolla valet. EAP ligger bra till. Jag vill hitta ett mikroskopiskt parti bestående av fullkomliga dårar, och där är såklart LaRouche-rörelsen en stark kandidat. Även Enhet, hippiepartiet vars medlemmar vurmar för kristallhealing och annan så kallad "alternativmedicin", ett samlingsnamn för alla påstått medicinska preparat som inte har någon bevisad medicinsk effekt, kan jag tänka mig att lägga min röst på. Det finns faktiskt ganska många helt galna småpartier att välja mellan när man väl börjar leta. Tyvärr tror jag inte Naturdemokraterna finns kvar och jag saknar naturligtvis Unika partiet, men vi har å andra sidan Djurens parti som ett vitalt alternativ. Minimikravet för att jag ska lägga min röst är dock att det aktuella partiet åtminstone kräver en statlig utredning kring förekomsten av chemtrails, bonus är om de också slänger sig med slagord som att "Bankerna skapar pengar!" liksom fullkomlig brist på språklig begåvning och skitfula hemsidor är ett stort plus.

Det bästa vore såklart om det fanns ett parti som hävdade att jorden var platt, de skulle få min röst utan tvekan. Jag har visserligen lagt av nu, men under en ganska lång tid sysselsatte jag mig med ett avancerat trollande av den världsomspännande rörelse som tror att jorden är platt. Jag lärde mig faktiskt väldigt mycket, man skulle rent av kunna säga att Flat Earth Society förklarade hur saker och ting fungerar här i världen för mig. Men inte på det sätt de själva tror.

När jag var liten minns jag att man i böcker som hette typ Det okända, eller Världens mysterier i kortare passager mellan intressantare och längre partier om Bermudatriangeln och Nostradamus kunde läsa om The Flat Earth Society, en liten grupp dårar som med någon slags kristen fundamentalism som grund hävdade att jorden var platt. Anledningen till att jag plöjde denna typ av böcker var att jag först var intresserad av UFO:n och därefter ockultism och satanism.

Det var naturligt, det förstnämnda för att det gick en våg där i mitten av 90-talet, med Arkiv X på tv, Independence day på bio och den där fejkade filmen som påstods föreställa en obduktion av en utomjording som kraschat i Roswell, New Mexico i slutet av 40-talet. Till detta kom en massa billigare produktioner som red på Arkiv X-vågen och flummiga dokumentärer om besökare från andra planeter. Det satte sin prägel på mig, även om jag aldrig, ens i mellanstadieåldern, någonsin trodde på det så läste jag en massa böcker i ämnet som jag hittade på biblioteket. Kanske kan min fascination sammanfattas med budskapet från affischen som fanns på agent Mulders kontor, "I want to belive". Det hade varit kul om det var sant, men jag trodde det aldrig.

Övergången till ockultism kom av att jag i högstadiet började lyssna mer och mer på hårdrock. Som hårdrockare får man i regel en gedigen allmänbildning i ämnen som satanism och ockultism liksom en viss biblisk skolning, främst Uppenbarelseboken, och namn som Aleister Crowley, Elisabeth Bathory och Anton LaVey är givna referenspunkter för vilken tonårig hårdrockare som helst. Någon gång i internets barndom sökte jag på Altavista efter Flat Earth Society men sidan jag då fick upp var uppenbarligen ett skämt, de få som på allvar trodde att jorden var platt hade uppenbarligen dött ut med den lilla sektens grundare. "Flat earther" blev istället ett skämt, ett begrepp att slänga sig med som tillmäle mot diverse pseudovetenskapliga idioter i allmänhet och amerikanska kreationister i synnerhet.

"Åååååh, här kommer Flat Earth Society", kunde man säga när en kreationist någon gång fick komma till tals i media. När något idiotiskt program på SVT framställde "Intelligent design", vilket då var det senaste modebegreppet bland evolutionsförnekande bibelfundamentalister, som något vetenskapligt jämbördigt med evolutionsteorin, kunde en tidningskrönikör efteråt kritisera upplägget genom att hävda att det är ungefär som låta Flat Earth Society få uttala sig varje gång man i tv visar en bild på jordklotet. Att tro att jorden är platt var så dumt att det fungerade som skällsord gentemot alla världens dårar, vilka bara tycktes tillta och diversifieras mer och mer under 2000-talet då chemtrails, 9/11 konspirationen, vaccinmotstånd och allt möjligt annat så smått började leta sig in i vårt medvetande i takt med att det gamla mediemonopolet av anständiga tidnings- och etermedier sakta raserades till förmån för den nya digitala verkligheten. Nu har jag visserligen inga problem med just anti vaxers, tvärtom tilltalas jag av tanken på att vårt samhälle faktiskt har en socialdarwinistisk mekanism som minskar chanserna för korkade hippies och foliehattar att föra sin avkomma vidare, vem vet, kanske kommer hela konspirationsteoriproblemet så att säga lösa sig självt genom naturligt urval.

Mitt trollande började i alla fall med att jag gick in i en grupp på Facebook, tyvärr minns jag inte hur många medlemmar gruppen då hade men det var betydligt färre än idag då Flat earthers utgör en rörelse där den största gruppen på Facebook har över 100 000 medlemmar, det finns otaliga memes, bloggar och inte minst Youtubeklipp och även fraktionsbildningar inom rörelsen, främst mellan sekulära och religiösa men också vad gäller graden av antisemitism, liksom det finns nationella undergrupper runt hela jordklotet. Förlåt, över hela jordskivan.

Mitt medlemskap i Flat Earth Society öppnade verkligen mina ögon och satte tonen för mitt liv den följande tiden. Till en början ville jag bara få in några skämt, bara skratta lite åt idioterna, efter att jag försäkrat mig om att det faktiskt fanns de som menade allvar, även om många av medlemmarna var troll som jag. Det pratades, och pratas fortfarande alltjämt, om NASA hela tiden. Det är deras främsta fokus, deras nemesis, det är NASA som lurar i alla att jorden är rund och det mesta av energin går ut på att förklara hur NASAs bilder är manipulerade och man framhåller hur stora anslag NASA får av skattebetalarna. Det hela visar med önskvärd tydlighet hur tekniken, hur datorer och internet, bara gjort oss dummare.

Det finns en populär föreställning om att det banbrytande med Columbus idé om att nå Indien genom att segla västerut skulle varit att han var tidig med att fatta att jorden var rund och att hans omgivning, ibland till och med hans sjömän, skulle varit rädda för att de skulle störta över jordens kant. Det är en myt som bygger på senare tiders fördomar. Ingen trodde att jorden var platt vid Columbus tid, man trodde fortfarande att jorden stod still i universums centrum, men att jorden var rund visste alla. Detta var 1492. Många, men inte alla, Flat earthers är kristna. Det finns naturligtvis gott om bibelverser för att hitta antydningar om en platt jord eller i alla fall om en jord som inte rör sig, Martin Luther använde sig själv av sådana när han argumenterade mot den kopernicanska, heliocentriska världsbilden under 1500-talet, det var detta som var den stora omvändningen i vår kosmiska uppfattning, att jorden kretsade kring solen, något som tog tid att etablera då kyrkan kraftigt motsatte sig detta, och efter att en rad banbrytande framsteg tagits med Kepler och Galileo fick vi en slutsten i Newtons fysikaliska lagar och konceptet med gravitationen. Detta var i slutet av 1600-talet. Det har däremot aldrig funnits kristna som trott att jorden är platt. Att jorden var rund var en realitet sedan länge redan då kristendomens uppstod. De joniska naturfilosoferna räknade ut detta flera hundra år tidigare och det har varit allmänt känt sedan antiken även om det visserligen är möjligt att folk utan utbildning som levde långt ifrån havet hade en kosmologisk uppfattning om en platt värld, men bland utbildade eller bland sjöfarare som navigerat efter stjärnorna har det inte varit en fråga på 2 500 år.

Men nu, en bit in på 2010-talet sitter en massa idioter framför sina datamaskiner, dessa vidunder till tekniska innovationer som Newton eller Kopernicus aldrig hade kunnat drömma om och som tillåter vem som helst att skaffa sig vilken information som helst, ett aldrig tidigare skådat verktyg för bildning och upplysning, men dessa idioter har förstått att jorden är rund genom att de sett bilder tagna från satelliter, återigen enorma tekniska landvinningar som får Galileos teleskop att blekna vid en jämförelse, och när de nu läser på internet att dessa bilder är manipulerade och då de känner till att det är väldigt lätt att manipulera bilder med datorer börjar de därför tvivla på att jorden är rund och pekar ut den amerikanska rymdstyrelsen NASA som en organisation som vilseleder folket. Man fullkomligt häpnar över idiotin.

Mitt initiala trollande var enkelt. Jag sa att många pratar om NASA men att jag anar att "the globe conspiracy" är äldre än så och undrade vad folk tänkte kring det.

"I think there are more powerful forces at work here". Detta instämde folk i och jag fick snabbt uppmaningen att kolla upp jesuiterna, något flera genast sekunderade. Jesuiterna? Okej, tänkte jag, det är väl bara att köra vidare. Det slog mig att jag en gång hört att Fidel Castro gått i en jesuitskola, så jag slängde fram något om det.

"Maybe it is not relevant" ursäktade jag mig och slog an en väldigt ödmjuk ton, betonade att jag är ny i gruppen och bara genuint nyfiken. Naturligtvis var det relevant. Jag fick genast en massa uppslag och även en våg av kärlek och uppmuntran, det finns så mycket mer för mig att lära, att utforska, och när man väl ger sig in, försäkrade de mig, kommer jag aldrig mer bli mig lik. Kopernicus var en jesuitisk präst som på uppdrag av påven konstruerade en heliocentrisk världsbild, upplyste mig Dean, som passade på att avsluta med "The CIA, NASA, FBI, MI5 etc are all under the ruel of the jesuits" Fascinerande. Vad som nu skedde i mitt inre var kreativ explosion. Jag sökte på jesuiterna, klickade runt på Wikipedia och närmast maniskt letade efter en bra vinkel att spinna vidare på. Då jag på Wikipedia fann en lista över kändisar som gått på jesuitskolor kände jag en enorm tillfredsställelse och en våg av eufori sköt igenom kroppen. Detta förklarar allt, detta är beviset på hur de sataniska jesuiterna utövar sin kontroll över samhället och hur de håller oss i slaveri genom att undanhålla oss sanningen, de har lurat i oss den största lögnen av dem alla, själva den fundamentala världsbilden, i en rent bokstavlig bemärkelse, allt är en lögn. På listan fanns politiker, ledamöter i centralbanker, upplysningsfilosofer liksom skådisar och musiker. Här fanns allt. Jag kände hur jag hade evigt med uppslag för att bli världens bästa konspirationsteoretiker.

För stunden körde jag dock en homofob vinkel då jag frågade mig hur en påstått kristen organisation kunde ha så många prominenta kändisbögar som Michael Foucault, Freddy Mercury och George Takei i sina skolor. Den sistnämnde är dessutom mest känd för sin roll i Star Trek, en propagandistisk tv-serie som porträtterar rymdfärder som något naturligt och gång på gång visar bilder på sfärformade planeter, "coincidence?" frågade jag mina nyfunna vänner.

Det var naturligtvis ingen slump, allt hänger ihop. När du väl ger dig in i kaninhålet kommer du snart hitta mer, fick jag höra. Detta är ett återkommande begrepp bland konspiracister, The rabbit hole, en Alice i Underlandet-referens som förklarar hur konspirationerna ständigt förvecklas, förgrenas och expanderar ut i den mörka underjord där de dolda makthavarna verkar.

Kort därefter straffade jag dock ut mig genom att lansera min egna teori om att jorden visserligen är platt, men fyrkantig, detta efter att ha citerat en passage i Uppenbarelseboken som talar om jordens fyra hörn. Därefter kom jag ut som muslim, vilket inte mottogs alltför väl. Jag gick snart ur gruppen, men detta var bara början. Problemet var att jag använt mitt vanliga Facebookkonto med mitt riktiga namn, och där med fanns det en naturlig begränsning. Det var nu jag beslöt mig för att skapa "Erik B. Johansson, M.A History of Ideas and Sciences, Lund University".

Jag kunde inte ana det då, men hädanefter skulle ingenting bli sig likt. Jag skulle bli upplyst och börja se världen i ett helt nytt sken.

# Kapitel 4

Erik B. Johansson föddes 1962 och är någonstans ifrån södra Sverige, B:et står för Bertil. Någon gång på 80-talet pluggade han idé och lärdomshistoria i Lund och skrev sin masteruppsats om swedenborgianismens utveckling i Skåne under 1700-talet. Till profilfoto tog jag en bild från en gammal bok om ryska revolutionen från slutet av 20-talet som jag hittade på en loppis en gång. I boken fanns det en icke namngiven ukrainsk bonde som såg påfallande skandinavisk ut och som poserade med solen i ögonen. Fördelen med bonden är dels att han förekommer på två bilder, vilket gör att jag kan växla och variera mig, och när man zoomar in och klipper ut, för att ta bort den omgivande ukrainska landsbygden och annat avslöjande, gör det att fotot närmast ser lite modernt och arty ut, det svartvita och gryniga utseendet ger liksom en fräsch filterliknande look på profilbilden.

Jag skaffade mig först ett Facebookkonto och fyllde på med vänner, främst från Sverige. Det är ännu en märklig grej jag har svårt att fatta, folk som accepterar vänförfrågningar från fullkomliga främlingar. Men efter lite strategiska lajkningar, främst olika foliehattsrelaterade sidor men även en del harmlöst karaktärsbyggande, Erik är till exempel intresserad av folkmusik, fornlämningar och 80-tals duon Lili och Sussie, fanns det många därute som ville vara ens vän. Jag postade lite länkar kring Flat earth och angränsande teman medan jag fyllde på min vänskapskrets och gick sen med i gruppen Flat Earth Society där jag genast började gilla och skriva uppmuntrande kommentarer på de olika inläggen. Det kunde bli ett problem om folk upptäckte att profilen var purfärsk, tänkte jag mig, vilket också är väldigt lätt att kolla upp, men med ett gäng vänner, intressen och lite aktivitet på min wall så tänkte jag att jag skulle passera som legitim om jag låg ganska lågt ett tag. Jag väntade dessutom med att slänga ut vänförfrågningar till folk i gruppen av just den anledningen. Facebookprofilen var dock den underordnade aktiviteten då det var mitt bloggande som skulle stå i fokus för den här karaktären.

Namnet på bloggen föll på flatearthhistory.wordpress.com då jag ville fokusera just på den historiska aspekten, det var djupdykningar ner i den uråldriga, världsomspännande konspirationen som skulle bli min nisch. Som bakgrund framhöll jag naturligtvis min akademiska titel och hävdade också att jag tidigare haft en blogg på svenska på samma tema men att acceptansen för dessa sanningar är för svårsmälta för detta systemtroende och vilseledda folk varför jag nu gör ett försök att ge mig in iden internationella rörelsen för Sanningen.

Att skriva på engelska var först en utmaning men då man rör sig i kretsar där folk på fullaste allvar tror att jorden är platt visar det sig att man med datorns automatiska stavningskontroll och en hastig blick i ett lexikon då och då faktiskt är språkligt överlägsen de flesta som har engelska som modersmål.

Merparten av Flat earthers är amerikaner, eller var i alla fall då, detta var 2015, och ens fördomar om amerikaner som världens dummaste folk kändes med ens ganska rimliga.

När jag slog till verket och började skriva hittade jag snabbt stilen och efter lite fjäskiga hänvisningar till redan etablerade sidor och personer inom rörelsen började jag snart få hänvisningar tillbaks till min egen blogg och många var imponerade av mina stora kunskaper.

Hemligheten med att bli en bra konspirationsteoretiker är att aldrig ljuga. Det handlar om att hitta en vinkel på historiskt belagda fakta och väva in den i en större bild där det från början finns ett redan förutsatt narrativ, vilket man sällan ens behöver förklara. Det andra är att vara ödmjuk inför alla andra konspiracister som finns ute på nätet och att genom uppmuntran och gillande förmå dem att skapa en ömsesidig väv av korsrefererande. Att jorden är platt är bara en del av konspirationen, till detta kan man nysta in vad man vill, bland Flat earthers är den sedan gammalt etablerade teorin om månlandningen som bluff en given grund att luta sig mot och hämta näring ifrån, liksom de ständigt återkommande föreställningarna om Illuminati och Bilderberggruppen som naven i den hemliga världsregeringen som styr våra liv är tacksamma måltavlor. Ofta kan man fylla ut sina teorier med fullkomligt banala fakta men framställa dem som hemligheter eller något märkvärdigt, det räcker ibland med att sätta ett utropstecken efter påståendet eller retoriskt fråga sig "varför får vi inte lära oss om det här i skolan?", och obildade idioter som just lärt sig denna fakta kan då känna sig lite upplysta och smarta. Knepet används inte bara av koncpirasister, det funkar även som debatteknik ibland och hela Dan Browns superbästsäljare Da Vinci koden bygger på detta då banala fakta om kyrkomötet i Nicea framställs som något mystiskt, hemligt och oerhört och när sen själva fiktionen, alla konspirationer om Jesus avkomma och vad det nu är, vecklas upp för läsaren är det i samma sensationslystna stil varför en wow-känsla skapas i dussinläsarens inre. På Youtube räcker det med dramatisk musik bakom en svartruta och ett lösryckt, dock äkta, citat från någon kändis för att uppnå samma effekt.

Målet med min blogg var att minutiöst kartlägga den globala maktordningens historiska rötter och jesuiterna blev den perfekta utgångspunkten för det. Den vanliga måltavlan är ju annars judarna, men det skulle kännas lite unket. Att ägna sig åt antisemitiska konspirationsteorier skulle liksom ge en lite obehaglig bismak, hur ironisk man än var och hur knäpp man än framställde sig själv, bättre då med en katolsk orden istället för en hel folkgrupp. Att de bildades först på 1500-talet gör inget, det gäller bara att hitta kreativa lösningar för att härleda dem ur någon föregångare om man, som jag, ofta vill diskutera antiken och medeltiden istället. Det finns visserligen ett par begränsningar där Flat earthers hamnar i konflikt med delar av den övriga konspiracistiska gemenskapen, som att tron på utomjordingar inte är kompatibel, vilket tyvärr avskärmar en del potentiella allierade, inte minst Ikeianerna. Dessutom är det nära samröret med den fundamentalistiska kristendomen både en förbannelse och en gåva där det gäller att navigera försiktigt. Har man sen lite kunskaper om historia så är det bara att köra på.

Visste ni till exempel att den första föreställningen om jorden som ett runt klot kom från Jonien i nuvarande Turkiet där Anaxagoras, en lärjunge till Thales som grundat den joniska skolan, skickades till Aten och där med grundade vad som idag ses som den västerländska filosofins vagga? Thales var av Feniciskt ursprung, ett folk från nuvarande Libanon som med rätta kan kallas de första globalisterna då de på uppdrag av Egyptens farao blev de första att segla runt Afrika. Fenicierna var ett materialistiskt handelsfolk och någon filosofi eller annat tänkande finns det inget spår av, bara deras alfabet, som senare blev grunden till vårt eget och vars syfte enbart var att användas i handelstransaktioner. Bibelns hänvisning till Mammon är från samma tid och det är högst troligt att dessa fenicier dyrkade denna mammon. Regionen som fenicierna kom ifrån var också vid denna tid djupt influerat av Babylon, det rike som förslavade judarna och förstörde Jerusalems tempel. Låt oss stanna upp här ett tag. Feniciern Thales lärjunge skickades alltså till Aten för att grunda vad som kallas den västerländska civilisationens fundament, där man bland annat hävdade att jorden skulle vara rund, och detta vid samma tid som Babylon (Fenicien) sände judarna i exil och förstörde templet i Jerusalem! Coinsidence?

Dessa häpnadsväckande fakta kan man dessutom belägga med en rad källor, vilka jag naturligtvis redovisade och länkade till i bloggen.

Eller ta jesuiternas mission till Kina på 1600-talet. Kina hade en flertusenårig tradition av en rationell filosofi och var först i världen med en rad tekniska innovationer som krutet, pappret och tryckpressen, Kina var ett stort och mäktigt rike som under hela dess existens varit världens mäktigaste nation. Vad de däremot inte hade, trots deras förfinade instrument och noggranna astronomiska observationer, var en kosmologisk världsbild som kretsade kring en rund jord, detta introducerades först med jesuiterna. Och hur gick det sen för Kina? De störtades snart ner från att ha varit världens mäktigaste stat till att underordnas i den globala ordningen där pengar, kommers och ytlighet spelar huvudrollen och där värdighet och medmänsklighet satts ur spel. Att just "global", "globalism" och "globalisering" spelar en så viktig roll i propagandan från eliten visar vilken oerhörd vikt som ligger bakom föreställningen om den runda jorden, det visar att eliternas makt börjar och slutar med föreställningen om en rund jord och att det är först när vi frigör vårt sinne och bryter oss ur våra bojor, först när vi ser igenom maktens lögner som vi kan komma vidare som mänsklighet och skapa ett rättvist, jämlikt och fritt samhälle för hela världens befolkning.

Genom att hänvisa till seriösa källor, etablerade uppslagsverk och direkta citat från kända historiker och så vidare så kan ingen längre tvivla på visheten och sanningen i Erik B. Johanssons bloggposter.

Jag kände mig som ett geni och längs vägen lärde jag mig också fantastiskt mycket. En rad historiska episoder utforskades, det faktum att August Strindberg faktiskt en tid under sin galenskap, under infernoperioden, faktiskt trodde att jorden var platt och dessutom med egna mätmetoder försökte bevisa detta var en uppenbarelse som nästan kändes för bra för att vara sann. Utöver böcker av Loyola och jesuiter, om fenicier och faraoner, började jag nu också läsa Strindberg, och då särskilt hans så kallade naturvetenskapliga skrifter. Kring Strindberg försökte jag sen hitta på en biografi som byggde på att detta erkända geni, återigen en tacksam referens som är helt och hållet sann, tidigt i sin ungdom insett att något var fel i världen, vilket han upptäckte genom studier i det kinesiska verket I Ching (detta var ett leap of faith från min sida som byggde på det faktum att Strindberg faktiskt kunde läsa kinesiska tecken och för en tid var anställd som sinolog vid Kungliga biblioteket) men att han sen lockades på irrvägar genom att engagera sig i den socialistiska rörelsen. Efter en lång period av dekadens och utflykter bland Nietzsches och den unge Freuds läror kom han åter närmare sanningen och lyckades också med största sannolikhet framställa oomkullrunkeliga bevis för att jorden var platt, något som det dock inte sågs väl på bland den intelligentia som han omgavs av och vilka såg till att han spärrades in på mentalsjukhus. Det faktum att Bonniers postumt gav ut hans naturvetenskapliga anteckningar kan tyda på att det inom förlaget fanns sanningsälskare som ville visa världen vad Strindberg bevisat, men närmare studier av dessa skrifter tyder också på att stora delar av materialet har kommit bort och medvetet blivit undangömda för allmänheten att se.

Mitt favorittema för bloggen blev dock George Takei. Jag skippade där historienörderiet och gav mig istället på en livs levande kändis. Den här gången frångick jag dock den homofobi jag i mina inledande Facebookinlägg gett uttryck för. Det visade sig nämligen att George Takei i egenskap av kändis från Star Trek vid flera tillfällen hållit föreläsningar och på andra sätt fungerat som skyltfönster för olika NASA-evenemang. Återigen nästan för bra för att vara sant. Bara en bild på George Takei ståendes i en talarstol med NASA:s logga på är verkligen hot stuff i Flat earth-sammanhang. Star Trek är dessutom ett ypperligt exempel på globalistisk propaganda då det porträtterar ett framtida Jorden där hela världen är enad, alla nationsgränser utsuddade och där människans plats i universum är liten och obetydlig medan falsk tolerans, feminism och kulturrelativism ständigt framhålls i positiva ordalag. Att dessa skådisar dessutom extraknäcker som propagandister för NASA visar på det nära samarbetet mellan Hollywood, NASA, jesuitskolorna och den globala eliten. Det är naturligtvis ingen slump. Och så vidare.

Fördelen med George Takei-inläggen var även att det gav mig tillfälle att trolla runt i olika Star Trek-forum vilket snart gav mig en trogen skara hatföljande trekkies. I den klickbaserade uppmärksamhetsekonomi vi alla lever i är hatföljare och hatdelande a och o. Det är en stor del av hemligheten bakom det eländiga tillstånd vi befinner oss i.

Vi har alla sett det, någon skriver först något ointressant trams, låt oss säga ett debattinlägg om vikten av att säga "hen". Detta inlägg delas av en liten skara anhängare på Twitter, därefter hittar en rabiat antifeminist debattinlägget, delar det i en tråd på Flashback eller i en grupp med meningsfränder på Facebook och skriver, typ, "MEN TITTA PÅ DOM TOKIGA FEMENISTERNA I DET HÄR LANDET JAG KRÄKS!!!1!" varpå hans fränder ryggdunkar, håller med och delar vidare. Efter ett tag när artikeln spridits tillräckligt mycket bland denna typ av människor går tonen från otrevlig till rent hotfull och artikelförfattaren får utöver en rad elaka tillmälen även rena hot om våld, våldtäkt och mord. Nu upptäcker antirasisterna och feministerna vad som pågår, skärmdumpar de vansinnigaste kommentarerna, delar i sina sociala medier och skriver, typ, "Det här är alltså vad en ung engagerad kvinna får utstå från män i Sverige 2018. Fräscht." varpå det hela blir viralt. En ny storm där upprörda antirasister och feminister går till attack mot hatarna och backar den utsatta debattören tar vid.

Att den ursprungliga artikeln var trams spelar nu ingen roll, vi måste ju alla backa en person som utsätts för detta hat och hot, ingen förtjänar att behandlas så. De antagonistiska sidorna renodlas i å ena sidan tramsiga idioter och å andra sidan hatiska rasister, det finns inga mellanpositioner, och, framförallt, vi ödslar tid på oväsentliga skitfrågor som få egentligen bryr sig om istället för att diskutera det folk tycker är viktigt. Tidningen som publicerat debattartikeln får längs resans gång en massa klick och blir nöjda. Redaktörerna får incitament till liknande uppslag, rubrikerna anpassas för klickvänlighet. Detta är hatdelandets logik och världen har blivit lite dummare.

För min del behövde jag bara provocera ett tag i de olika Star Trekforumen, kalla fansen lurade och uppmana dem att öppna sin ögon och så vidare för att snabbt gå från irriterande idiot tills någon hittat min blogg, som jag givetvis länkat till, och istället för att bara få hånfulla motkommentarer snart även hatdelande av mina poster med elaka och sarkastiska tillmälen. Därefter dröjde det inte heller länge innan några trekkies började trolla mitt kommentarsfält, vilket verkligen var en intressant situation. Det hade visserligen hänt innan, att en anonym kommentator med ett lite väl sarkastiskt tonfall "höll med" om idiotin jag skrev om, men nu blev det även reaktioner i andra delar av internet då hela bloggposter och diskussionstrådar tillägnades mig och mitt verk, alltid med vinkeln att jag var en fullkomlig dåre som man borde skratta åt. Jag kände att jag nått en ny nivå i mitt, ja, vad skulle man ens kalla det? Konstprojekt verkar liksom lite för skitnödigt.

Valet av Trump borde blivit en höjdpunkt och gett en rad uppslag för nya vinklar, Donald Trump har nämligen gått på jesuitskola, men istället började jag känna mig mätt på hela projektet. Vid det här laget hade jag också engagerat mig mer och mer i Sällskapet och där börjat teoretisera kring mitt trollande. Alla i Sällskapet höll med om att mitt verk var briljant men jag kände att allt gott har ett slut.

Jag ser det som att jag hoppade av Flat Earth-rörelsen innan den blev mainstream

# Kapitel 5

Flat Earth Society lärde mig ändå hur världen fungerar.

Jag insåg att trollen är mer än bara skojare. Det var vi som satte dagordningen. Jag blev refererad till, folk spann vidare på vad jag hittat på och snart upptäckte jag att det fanns flera troll därute. Hela Flat Earth Society började i princip som ett skämt då det återstartades i början av 2000-talet. Då vi hånfullt kallade bibelfundamentalister för Flat earthers bidrog vi till att skapa dem och senare hjälpte vi dem på traven genom att med våra trollkonton hitta på en massa trams som de själva sen tog på allvar. En stor del av de mer välproducerade youtubefilmerna inom foliehattsgenren görs inte av sant troende utan snarare av folk som lärt sig hantera själva tonen och stilen, och deras motivation är inget annat än antal visningar. Får de många visningar betyder det att de lyckats, att de vet vad de sysslar med. Om de själva tror på vad de klipper ihop eller om de ens vet själva vad de tror egentligen, det spelar ingen roll, det finns en enkel kvantitativ mätmetod för att avgöra huruvida de är framgångsrika eller inte.

Logiken är löjligt enkel, det är som klassisk betingning, stimuli och retning, antal visningar, röda siffror på Facebook, retweets, gillanden, vi manipuleras av denna logik, även när vi manipulerar själva. Precis som hatdelandets logik sett till att den allmänna debatten och det offentliga samtalet blir dummare och dummare, precis som de social mediernas algoritmer och dess jakt efter klick och manipulering för att sälja annonser garanterar att mänskligheten, särskilt ungdomar, särskilt tjejer, blir allt olyckligare är trollet en viktig aktör i det moderna samhället. En maktfaktor. Allt följer dessa mönster, de finns där, jag ser dem även om jag  ännu inte ser dem helt klart, men mönstren finns där framför oss.

Trollen skapar till att börja med en överdriven nidbild av en politisk position, en parodi, en renodling, en ytterlighet. Syftet är oftast att driva med motståndarna. Den antifeminist som tror att det finns feminister som vill förbjuda skägg efter att ha blivit lurad av ett troll kan man hånskratta åt. Men trollandet slår även åt andra hållet. Det dyker nämligen upp folk som tror på trollandet, och gillar vad de ser. Kanske inte i första ledet, det var nog inte många feminister som gick ut och hyllade skäggförbudet, och just detta exempel avslöjades antagligen för snabbt för att det skulle hinna hända. Men om det hade fått fortgå och en "feminist" fått utstå hat från antifeminister en tid, ja då hade feminister rykt ut till hennes försvar. För så funkar folk, de är lagspelare, eller snarare huliganer anknutna till ett lag, de har valt sida och om de hör att en motståndare attackerat en av de egna, då går de genast till motangrepp.

Det var Sonja i Sällskapet som genomförde vårt första riktiga mästertrollande, ett trollande som kretsade kring PK-begreppet. Vad jag minns av användningen av PK förr så var det vad den häftigare, lite punkigare vänstern använde som skällsord mot humorbefriade tråkmånsar och menlösa mainstreammänniskor. Folk som uttryckte ytliga floskler om "mänskliga rättigheter" eller brydde sig om att köpa ekologisk frukt var politiskt korrekta, liksom de subkulturella poliser som såg till att alla klädde sig rätt och lyssnade på rätt musik, de kallades PK av de till vänster, anarkisterna med en fuck-off attityd. Kängpunkbandet Totalt jävla mörker hade till och med en låt om detta, PK-Poliskonstapel. Låten måste framstå som fullkomligt obegriplig för dagens kids, för med åren bytte PK innebörd, togs upp av extremhögern och började snart betyda ungefär allt som inte är nazism. Men ängslig konformism och humorbefriade viktigpettrar som förpestar vår omgivning har alltid funnits, oavsett om deras agenda har berört hårdrocksmotstånd eller miljömedvetenhet.

Sonja fick i alla fall idén att skapa en organisation med namnet "Kampanjen PK - det finaste vi har" och skriva en debattartikel som skickades till Dagens ETC, PK-tidningen framför andra. Detta var i början, Sällskapet var inte välordnat då och vi gjorde saker mest på skoj, för att få oss ett skratt.  Sonja skrev i alla fall en debattartikel där hon, fullkomligt ologiskt, ville "ta tillbaka PK". I artikeln hävdades att PK-begreppet hade sina rötter i 1700-talet men att det "kidnappats" av extremhögern varpå en massa menlöst dravel om "att vara respektfull, inkluderande och synliggörande" radades upp innan själva poängen deklarerades, att göra 11 maj till "PK-dagen". Vi var alla på sätt och vis inblandade i trollandet då vi läste och kom med synpunkter innan det skickades in, men det var Sonja som gjorde det allra mesta. Men så hittade en av oss, Sex_Farm_Woman, en perfekt bild föreställande två kanadensiska studenter som, kunde man i alla fall se om man hade lite fantasi, formade sina händer som bokstäverna P och K, och artikeln skrevs om i vi-form, som om den var skriven av dessa två kvinnor, innan den skickades in.

"Vi gör det för att hylla politisk korrekthet, jämställdhet, demokrati och respekt, och för att skapa en dag för att samlas kring för att hylla det vi tycker är viktigt och som speglar PK i dess rätta bemärkelse." som det bland annat stod. Inte bara blev debattartikeln publicerad, tidningen satte själva en ännu dummare rubrik, en som vi själva inte skulle vågat skriva då det skulle riskera att avslöja oss som det skämt vi var, "PK tillhör oss -inte rasisterna!", dessutom skrev tidningens boss Johan Ehrenberg en ledare där han kommenterade oss. Succé.

Efteranalysen vi gjorde av trollandet var intressant. Få inom extremhögern brydde sig eller blev upprörda, men bland socialliberalt medelklassfolk gick det istället hem. Den fullkomligt intetsägande texten som bara radade upp självklarheter kallades"modig" av duktiga tråkmånsar och gillanden på den tillhörande Facebooksidan strömmade till. Vi var nog mer häpna av resultatet snarare än att vi fick oss gapskrattet vi väntat. Vilka är alla dessa människor som på allvar tycker det här är bra och viktigt?

Ett vanligt avslut på ett trollande är ofta att avslöja sig och därmed dra ner byxorna på de utsatta. Men vi beslöt oss för att inte göra så, och den metoden har därefter blivit vägledande för våra gärningar. Vi vill inte säga "haha!", vi vill inte komma med en poäng eller säga att det var ett konstprojekt, vi vill studera hur det utvecklas. Vi sysslar med avancerad analys av samhälleliga företeelser. Istället för att driva vidare trollandet i den nyskapade Facebookgruppen så överlämnade vi istället administrationen till folk som trodde det var på riktigt. Ett par tusen gillanden strömmade med tiden till och en viss aktivitet upprätthölls av dessa märkliga människor i något år, innan det hela ebbade ut. 11 maj, "PK-dagen", ursprungligen tagen från Douglas Adams dödsdag, en av Sonjas stora idoler, blev väl knappast en stor succé i de breda folklagren, men den utnyttjas faktiskt fortfarande då och då i vissa kretsar. Parodin har blivit verklighet. 11 maj har också blivit en högtidsdag för oss i Sällskapet.

En annan återkommande aspekt av trollande är aktörernas egna förvandling. Antal skojare som med tiden låtit sitt alter ego förändra eller rent av ta över dem själva är oräkneliga. Det är inte konstigare än att tonårstjejen får en förändrad självuppfattning efter att hon reagerar och anpassar sig efter den stimuli som den positiva responsen hennes selfies på Instagram ger. Det finns någon annan bakom det vackra leendet vi möter i våra skärmar, visst gör det det, men denna hennes yta förändrar också hennes inre liksom hennes följare med sin respons bidrar till detta. Hon manipulerar oss, vi manipulerar henne, hon förändras, vi förändras också, men det följer ett logiskt mönster, det är stimuli och retning, vi är som labbråttorna som får ost eller elchocker efter hur vi beter oss och anpassar oss därefter, bara det att det inte finns några vetenskapsmän med vita rockar som kontrollerar testet.

Det är just detta världens alla Flat earthers och andra konspiracister misstar sig på. Det är på många sätt tragiskt. Jag tror det var Aristoteles som en gång sa att det som särskiljer fåtalet från flertalet är förmågan att förundras. Vi kan skratta åt foliehattarna och deras förvirrade idéer, visst, men de har ändå insett något, de har ofta en hälsosam kritisk impuls till sakernas tillstånd, de är inte tillfreds med världens ordning och de har vänt etablissemanget ryggen.

De är inte som den grå massan som stirrandes ner i sina mobiler vid en kritisk reflektion eller bara ett konstaterande om att allt förändras så snabbt, som att vi nyss brukade sitta och prata men nu blivit så vana att kommunicera via appar, och vid denna anmärkning ler lite oförstående innan de åter vänder ner blicken i skärmen om de inte, som en annan typ av människor, känner sig angripna och skrattar eller blir arga och kommer med dumförnumstiga anmärkningar som att det väl bara är att logga ur Facebook, "ingen tvingar dig", eller kommer med en korkad okritisk kommentar som bygger på resonemanget att allt är som det är för att det är som det är vilket det inte finns något att göra åt och att detta resonemang sen på ett omärkligt sätt förvandlas till ett etiskt förhållningssätt varför ens ett ifrågasättande av ett sociokulturellt fenomen definitionsmässigt betraktas som något bakåtsträvande, liksom "vadå, vill du tillbaks till stenåldern eller?"

Dessa människor är idioter.

De kan inte förundras, de flyter bara med om de inte tolkar all kritik som personlig, de kokar alltid ner allt till ett individperspektiv då detta är det enda de kan förstå. Det är det som är det tragiska. Att foliehatten på något sätt ändå skiljer sig från den gråa dumma massan samtidigt som de på andra sätt är ännu dummare. Deras kritiska instinkt förvrängs till idioti då de fastnar i att röka braj framför Youtube. Idén om Illuminati eller vad de väljer att kalla den allsmäktiga onda konspirationen blir till en fokuspunkt för deras frustration samtidigt som den ger tröst och mening i vår fragmenterade och vilsna värld.

Framförallt kan de förbli passiva. Dessa personer är ytterst sällan några föreningsmänniskor eller partigängare, vissheten om Illuminatis alltomfattande makt leder möjligen till gnäll framför datorn, men utöver att de intalar sig själva att de tillhör en utvald skara som sett Sanningen är det hela mest ett sätt att undvika all form av ansvar eller delaktighet i samhället. Ingenting spelar ju ändå någon roll, allt är ju redan riggat.

Bara att luta sig tillbaka i soffan, tända en ny spliff och låta Youtubes automatiska urval underhålla dig en liten stund till.

Ser man tillbaks några år så är det uppenbart hur utvecklingen fortskridit på ett närmast kusligt och lagbundet sätt. Mönstren, lagarna för utvecklingen, de finns där, det går att applicera på hela samhällets utveckling. I fallet med Sonja och PK-dagen kan vi i Sällskapet ta åt oss äran, vi kan härleda en sociokulturell utveckling i samhället till vår egna intervention, vi var i det fallet vetenskapsmännen i de vita rockarna som utförde ett kontrollerat experiment, vi analyserade och vi lärde oss. Detta hör naturligtvis till undantagen. Men lagarna för samhällsutvecklingen finns där, redo att upptäckas, och det är precis det vi sysslar med, dels genom den rent operativa verksamheten, vårt trollande, och dels genom våra teoretiska studier, i sin tur delvis baserad på vår praktik. Jag har själv gått från den operativa verksamheten till den teoretiska, även om jag då och då gör inhopp när det behövs.

Vid sidan av utvecklingen av rent trams sker samtidigt en farlig våldsvåg enligt samma logik som hatdelandet, trollen, retningar och stimuli, kopieringen och approprieringen. Den våldsamma antifeministiska INCEL rörelsen som redan skördat flera mordoffer växte fram mellan skämt på olika forum där nidbilden av en desperat datanörd som aldrig får knulla växte samman med en appropriering av radikala feministers syn på det våldsamma patriarkatet och plockade därefter upp praktiken med de redan etablerade skolskjutningarna som sedan länge gisslat USA som en smitta. Men Islamiska staten är kanske det mest iögonfallande exemplet på denna tendens.

Usama Bin Laden sammanfogade de två metoder för den fattiges krig som redan var väletablerade i Mellanöstern, flygkapningarna och självmordsbombarna, och sammanförde dem till historiens mest spektakulära terrordåd. En attack mot världens mäktigaste stats symboliska byggnader, där den ekonomiska, militära och politiska makten attackerades simultant. Det fjärde planet som troligen skulle ha flugit in i Vita huset eller kongressen misslyckades visserligen vilket förtog poängen något, men att det var ett välregisserat skådespel utan dess like råder det ingen tvekan om. Bin Laden visade att även världens mäktigaste land, trots sin enorma armé är sårbar då det öppna samhället alltid kan attackeras, att de förtryckta, de fattiga och underordnade nog kan ge igen trots allt.

Svaret blev kriget mot terrorn vilket kan sammanfattas med att Bin Laden sa hoppa och Bush och Cheney frågade hur högt. Samtidigt började en vansinnig hets, främst i USA , men även i andra delar av världen där ens minsta lilla ansats till att försöka förstå Al Qaida dömdes ut som landsförräderi och där man tävlade i att uttala de dummaste formuleringarna samtidigt som alla med ögon och öron själva kunde lyssna till vad Bin Laden faktiskt sa om sin syn på USA, Islam och västvärlden. I Las Vegas var man orolig för en attack enligt logiken att Bin Laden skulle kunna tycka det var syndigt med spel och dobbel, varför stan vore extra hotad, och då alla var överens om att den överordnande strategin för Al Qaida var maximal död och förödelse, att deras uppsåt enbart berodde på abstrakt ondska och då 9/11 attacken inte tidigare ens hade kunde föreställas fantiserade man nu om attacker med virus i storstäder, smutsiga bomber, gift i dricksvattnet och allt möjligt. Men det var inte maximal död och ondska Bin Laden syftade till med sina attacker, det var en symbolisk och kraftfull attack mot det ekonomiska, militära och politiska systemet. En attack på hemmaplan i syfte att dra in USA i Mellanöstern för att där flytta fram sina positioner för den radikala islamistiska ideologin de representerade. Vilket också lyckades. Bara två år senare kom attackerna i Londons tunnelbana och därefter följde de i Madrid, liksom storskaliga islamistiska attacker snart spred sig över världen, även om de aldrig blev lika spektakulära som de ursprungliga i New York och Washington.

Vad som hände var att idén spreds, kopierades och utvecklades i symbios med dess motståndares försök att bekämpa den, inte att en hemlig, global Bondskurksliknande organisation började härja över världen. Konceptet Al Qaida blev en subkultur fri för vem som helst att appropriera. Men redan med Londonattackerna sker en förändring. De var, till skillnad från de i New York och Washington just ämnade enbart för maximal död och förödelse, de riktade sig enbart och direkt mot civilbefolkningen och inga regeringsbyggnader. Detta noterade ingen då hetsen redan gått så långt och varje ansats till analys stämplades som medlöperi. När USA senare raserade Irak och därmed skapade en grogrund för Al Qaida där, vilka de tidigare inte funnits, gick utvecklingen ännu längre. Zarqawi, jordaniern som ledde Al Qaida i Irak inledde en terrorvåg främst riktad mot shiamuslimer, inte amerikanska soldater, och med grymheter som bland annat innehöll filmade halshuggningar, något som ledde till det chockerande avslöjandet att Bin Laden själv tyckte att Zarqawi gått för långt. Rättelse: det borde blivit ett chockerande avslöjande, men då Bin Laden i de flestas ögon fortfarande var ondskan personifierad gick detta ännu inte in i våra huvuden. Bin Laden dödades, Zarqawi likaså, men utvecklingen fortsatte likt förbannat och man kan rent av spekulera i om inte avrättningarna var rent kontraproduktiva.

Från Al Qaida i Irak bildades nämligen vad som skulle komma att bli Islamska Staten. IS blev verkligen den rena ondska som Al Qaida utmålades som, de är en parodi på muslimska terrorister som fullt ut tagit till sig den svartvita Hollywoodversionen om de onda. Och de är fullt införstådda i hur mediernas logik fungerar, över hur man sköter propaganda i vår nya tid. När de klädde sina fångar i samma orangea fångdräkter som vi alla sett från Guantanamo bay och inför sina kameror, denna gång betydligt mer sofistikerat framfört och redigerat än i Zarqawis gamla hemvideor, halshögg dem, då stod det klart en gång för alla, USA hade förlorat kriget mot terrorn.

IS förlorade snart de stora landområden de ett tag kontrollerade men deras copycats över världen, deras subkultur, den lever och frodas än idag. Efter att kopplingen till politiska, militära och ekonomiska mål försvunnit till förmån för attacker mot civila i länder vars regering man inte gillar har nu även kopplingen till ländernas deltagande i imperialism helt och hållet försvunnit, det finns inte längre något spår kvar av ideologi alls, alla länders befolkning, överallt, närsomhelst tycks vara ett legitimt mål liksom man öppet stöder slaveri, våldtäkter och folkmord.

Slaveriet har egentligen aldrig försvunnit utan fortsatt i det fördolda, våldtäkter i massomfattning har ofta förekommit i krig och folkmord sker alltjämt även efter det att FN vid sitt grundande slog fast att detta till varje pris skall förhindras. Men det har aldrig funnits en politisk organisation som öppet sagt att de uppmanar sina soldater att våldta, som öppet förordat slaveri och som öppet sagt sig vilja genomföra ett folkmord på samtliga etniska, religiösa och sexuella minoriteter i det rike de vill skapa. Inte förrän nu.

IS har blivit det nya suicide by cop, de nya skolskjutningarna, det har blivit en trigger för alla psykopater med någon slags koppling till Islam som nu vet att deras vansinnesdåd under namnet av IS kommer garantera enorm uppmärksamhet liksom berömmelse och uppmuntran från visst håll. Denna eskalerande utveckling samverkar med medierna, som tjänar på att blåsa upp aktionerna, med militär och säkerhetstjänster, som tjänar på att blåsa upp faran liksom med de politiska grupper och partier som lever i symbios med det ökade hotet man kan utnyttja för att öka konflikter mellan folkgrupper, mellan infödda och invandrare, mellan svarta och vita. Det sker också en växelverkan mellan vad som ytligt sett är islamisternas antagonister men som i själva verket bara är en annan sida av samma fenomen, INCEL-snubbarna och Breivik-typerna, ensamma galningar med likartad ideologi. De kopierar alla varandras metoder och göder varandra. De klär sig glatt och villigt i den fienderoll deras motståndare tillskrivit dem. Motståndarnas demoniserande och överdrifter blir snart den nya verkligheten.

Sett i detta korta historiska ljus ser vi mekanismer, triggers, kopieringar, motreaktioner och approprieringar som alla tycks följa ett logiskt schema.

Men, tänker kanske någon upprört, man kan väl inte anklaga feminister för antifeministers våld? Man kan väl inte anklaga USA för IS vansinnesdåd? Det är just det som är problemet, folk älskar att föreställa sig att människor har kontrollen, att vår fria vilja har makten att förändra sakernas tillstånd. Tror man att individens val har en betydelse kan man känna sig utpekad av strukturella analyser. Utvecklingen har ingen ond aktör bakom sig, det är något som bara sker.

Vissa ser en anklagelse där jag blott analyserar, de är inte bättre än pöbeln som nickade när George Bush sa att Al Qaida attackerade USA för att det är det friaste landet på jorden och att terroristerna hatar frihet, och som när man invänder att det faktiskt inte stämmer upprört ropade efter blod på förrädaren. För det är grundfalskt. Vi är som marionettdockor som tror vi lever och kan bestämma vad vi gör när vi i själva verket är fullkomligt maktlösa. Vi kan studera vad som sker, men vi kan knappt göra något åt det, möjligen kan vi genom att flyta med i strömmen påverka något inom väldigt små ramar, men vi kan aldrig hindra flodens riktning.

Klockan har blivit mycket, mina tankar vandrade iväg och kaffet i botten på min kaffekopp jag tog efter maten har stelnat och ser nu ut som om den stått där sen igår. Jag tar in notan och vandrar sen iväg. Idag stannar jag på denna sidan av Elbe, avverkar Neustadt idag, sparar Altstadt till i morgon istället. Det är verkligen fint här, barockkvarteren är mysiga och det känns mer luftigt, mer utrymmen och mindre folk överlag, inte alls som i Berlin, eller i de delar av Berlin jag besökte i alla fall. Det börjar regna, men det gör inget, jag bär alltid med mig min lilla ryggsäck med min laptop, en tröja, en bok, ett anteckningsblock, en blyertspenna och en regnjacka. Det är inte så farligt och det är fortfarande varmt, det är faktiskt lite mysigt att gå runt i regnet och titta på husen. Jag kommer ut på Albertstrasse, en bred och tråkig nybyggd gågata, men svänger tillbaks in på en tvärgata åt vänster och kommer tillbaks till de finare kvarteren, regnet gör att de glesa skarorna människor nu är ännu färre. Jag kommer till en Albert-platz, ser en ståtlig kyrka, går förbi en staty av Schiller. Det har slutat regna och jag plockar ner regnjackan, det var bara en kort skur, men jag får nu en egendomlig känsla. Det är doften av regn på asfalt under sommaren. En behaglig känsla från barndomen väcks till liv, det är ju välkänt att dofter stimulerar minnet men jag får ingen egentlig minnesbild, bara en skön känsla av barndom och sommarlov som snart byts ut mot ett märkligt vemod.

Obemärkt har jag vandrat norrut, tillbaks mot kvarteren där jag bor och det är väldigt uppenbart nu, att jag bor i ett område där det är ös. Hade sett det innan på dagen också, att det var många restauranger och barer och så där, men det här är ju helt sjukt, det är bara vardag men det är fullt med folk överallt, gata upp och gata ner med ställen där det sups. Relativt långt ifrån det egentliga centrumet som jag bara sett på andra sidan floden och med några fina men ganska sömniga stadsdelar emellan hamnar jag plötsligt i partyområdet. Då stan är i ungefär samma storlek som Malmö känns det märkligt att det kan finnas så mycket ställen och så mycket folk, men de har kanske mer turister här som drar upp befolkningen i allmänhet och den öldrickande befolkningen i synnerhet. Tänker igen på skillnaden mot Berlin, det är inga renodlade hipsterkvarter här, snarare en mix av allt, som om man förlagt Möllan och Lilla torg på ett och samma ställe. Hipsterhak och sushirestauranger trängs med sunkigare barer och brattigare diton medan andra ställen ser ut att befolkas av typiska småstadsfyllon i 20-årsåldern.

Jag får väl passa på och ta en öl eller två på något ställe innan jag går tillbaks till hostelet, klockan är inte så mycket och det är ändå mest deprimerande att hänga hemma, jag pallar fan inte med att prata med en massa jävla packpackers heller. Just det, min säng med, någon tog ju min varför jag tog en annan som var ledig, kan lova att det blivit strul med det medan jag varit borta. Bäst att skjuta upp eländet, hitta en bar där det inte är för mycket folk, dricka, kanske läsa lite eller bara glo ut, bara att sitta ner kommer bli skönt, även om jag satt länge på restaurangen innan så har jag promenerat en hel del idag och även om inte ryggsäcken är tung så bidrar de extra kilona nog en del.

Jag hittar en irländsk pub på en sidogata där det ser lite lugnare ut. Det sitter en del folk där, mest äldre, de flesta sitter ute men jag tänker att jag sätter mig i baren. Tar en Guinness, skiter i det där med att vara genuin och dricka det lokala ölet, på den italienska restaurangen drack jag Peroni och här blir det Guinness, är väl på sätt och vis att vara "äkta", jag har ju inte varit på något genuint tyskt ställe än, men det måste jag ändå göra när jag är här, äta tysk mat. Men vad är ens tysk mat? Korv? Surkål och korv? Kan inte minnas att jag ätit någon tysk specialitet de gånger jag varit i landet förut, det har väl mest varit samma skräpmat som hemma även om döner mit käse kanske kan kallas tyskt, det är kanske deras variant på den svenska rätten kebabpizza, vad vet jag. Men knödel finns det ju något som heter, eller är det kanske österrikiskt? Det får hur som helst bli ett senare problem, nu är jag inte hungrig och till kvällsmat får det väl bli en macka av något slag, eller en liten falafel eller något liknande. Bartendern visar sig vara en av gubbarna som sitter ute vid ett bord och pratar, det ger en lite hemtrevlig känsla, ett stammishak där folk är tjenis med varandra. Han frågar var jag kommer ifrån och så där.

– Sweden? Aaahh, säger han och drar någon fotbollsanekdot han berättar med en sån självklarhet att han utgår från att jag ska förstå. Jag nickar lite och skrattar fram ett ja medan jag tittar snett ner mot golvet, sen är samtalet tack o lov slut och han säger artigt att han sitter där ute om jag behöver något. Det var ju fotbolls vm i år. Pågår det kanske fortfarande? Jag är fullkomligt ointresserad av fotboll men jag tycker mig minnas att Tyskland åkte ur turneringen tidigt, jag vet i alla fall så mycket som att Tyskland i vanliga fall är en av de bättre fotbollsnationerna. Vilken tur, slår det mig nu, tänk om jag kommit till landet mitt under den hysteri ett fotbolls vm alltid innebär, tänk att behöva stå ut med huliganer, flaggviftande, brölande och fotbollsmatcher på tv-apparaterna i varje restaurang eller bar man besöker. Nu är det bara jag här, ensam i baren. Jag hindrar en impuls att ta upp både datorn och mobilen, jag ska logga in sen ikväll, se om fler kommit med tips på vart jag borde åka härnäst och sen boka ett nytt resmål, men det kan jag fixa med på hostelet, förutsatt att det löser sig med sängen då, de hade i alla fall bra uppkoppling även inifrån doormet, till skillnad från Berlin. Jag ser mig omkring i baren och ser en liten bokhylla på väggen en bit bort, det är bara dekoration såklart, men jag går bort och kikar.

Det är något speciellt med gamla böcker, jag är ingen bibliofil utan klarar mig bra med att låna det mesta jag läser på biblioteket, det är ändå väldigt sällsynt att jag läser en bok mer än en gång, de böcker jag väljer att köpa brukar vara vad jag kallar tillfällighetslitteratur, sådana som man kan återgå till, böcker man bara kan slå upp och läsa lite varstans i. Det är den typer av böcker jag finner det värt att betala för, som Gibbons Decline and Fall of the Roman Empire, Eddan, Francis Bacons och Montaignes Essayer och min favorit, Olaus Magnus Historia om de nordiska folken. Ibland ställer jag mig vid min bokhylla, tar ut någon av dessa böcker, bläddrar lite och plötsligt kommer jag på mig själv med att ha stått där minst en halvtimme.

I bokhyllan på väggen i baren finner jag Kritik der reinen Vernunft av Immanuel Kant. Det lilla häftet ser riktigt gammalt ut och när jag tar ut och bläddrar i det ser jag att det är tryckt i frakturstil. Coolt. Synd att man inte kan tyska, den här hade jag velat ha hemma i bokhyllan annars, det är snyggt med frakturstil, men frågan är om man skulle palla med att läsa det, men man skulle väl vänja sig antagligen. De flesta förknippar frakturstilen med nazismen men de var faktiskt de som i slutet av sin regeringstid bytte ut frakturstilen som standard till den vanligare antikvan. Jag tror inte det finns några, i alla fall väldigt få, svenska böcker tryckta i frakturstil, jag har i alla fall inte sett några och då har jag ändå plöjt en hel del 1800-talsböcker. Nu är inte Kant någon favorit för mig, jag har överlag ganska dålig koll på honom, men tänk att ha Nietzsches Also sprach Zarathustra i en gammal dammig tysk utgåva tryckt i frakturstil, och kunna tyska då, det hade varit något.

Nietzsche är en given referensram i Sällskapet, även om han kanske inte har en central ställning vad gäller att analysera vår samtid känns han ändå given som Sällskapets husfilosof, han är den gemensamma nämnare vi alla kan enas om även om han faktiskt ganska sällan kommer på tal. Men på något sätt känns det självklart, Sällskapet för Ordningens Upphörande och Värdenas Omvändelse är Övermänniskan.

# Kapitel 6

Vi har ett par riktigt ambitiösa teoretiker och filosofer ibland oss, Amanda har i åratal arbetat på en syntes mellan Ted Kaczynskis och Valerie Solanas respektive manifest, Folkets Vän har sin vänsteringång på det hela men det är inte det vanliga dravlet med Marx, Hart och Negri eller de olika autonoma skrivarkollektiven, vilka han hatar djupt och innerligt, utan mer bortglömda klassiker som Rudolph Rocker och Simone Weil han brukar framhålla. Från högern i gruppen har vi den stora tänkaren i MG som brukar hävda att de Maistres kritik av franska revolutionen fungerar klockrent för att belysa dagens finansiella världsvälde och att Spengler i princip hade rätt i alla sina profetior, MG brukar dock alltid landa i att alla ideologiska konflikter i slutändan kan härledas till en kamp mellan platonskt och aristoteliskt tänkande. Själv är jag mer inne på Schopenhauer och Thomas Ligottis The conspiracy against the human race som huvudkällor för att komma underfund med hur saker och ting fungerar på det övergripande planet även om grundliga studier i memetisk samhällsevolution troligen kommer behövas för att förstå de lägre nivåerna och de mer konkreta processerna.

För de stora systemens tid är förbi. Det var det logiska sättet förr, att som en Karl Marx skriva ett gäng tegelstenar som förklarar samhället och historien som ett system av principer. Basen och överbyggnaden, kapitalet som det aktiva i det bestående, klasskampen som motorn i förändringen, arbetarklassen som det revolutionära subjektet. Det var ändå ett framsteg, hur flummig och världsfrånvänd Hegels dialektik än kan vara så anade Marx trots allt att systemet inte är statiskt, istället för grundläggande principer satte han upp mer flyktigare relationer som grund för sitt system. Men det var likväl ett system och framförallt följde det ett eskatologiskt schema där det jordiska paradiset snart stod inför dörren. För att förstå världen idag måste vi istället föreställa oss samhället som en algoritm.

Det kan kanske låta konstigt att så olika politiska ideologier kan samsas i Sällskapet, men det är det inte alls, höger-vänsterskalan är nämligen död sedan länge. Vi är alla överens om det grundläggande, att något har hänt som inte längre låter sig förklaras enligt de gamla böckerna, att världen förändras snabbt och att frågan huruvida detta i grunden är positivt eller negativt är oväsentligt då vi ändå inte kan göra något åt det. Den taktiska frågan för den närmare framtiden blir därför ganska oviktig, men vi har de som är revolutionärt vänster, folk åt det anarkokapitalistiska hållet, de som tror att en kaotisk fascism blir den minst smärtsamma vägen att gå, åter andra som hoppas, och verkar för, den totala kollapsen för det industriella systemet som sådant.

Hur märkligt det än kan låta så finns det även de ibland oss som kommer rösta på Socialdemokraterna då de gjort analysen att sitta still i båten och låta den oundvikliga utvecklingen ha sin gilla gång är det logiskt riktiga i nuläget. Många väljer istället att tona ner det politiska och istället kommunicera en rent konstnärlig synpunkt, som K och Mattias Vogel, i viss mån Sonja, och gänget kring Teater Journal. För oss teoretiskt lagda kan det ibland vara svårt att förstå, vi vill så gärna passa in konsten i den samhälleliga eller politiska kontexten och där med underordna den, men detta håller inte alla med om. Konsten behöver inte spegla samhället, kanske är det detta som i slutändan blir syntesen av allt vårt ackumulerade tänkande, att konsten är verkligare än samhället. Eller Pelle, psykradikalen, som hävdar att han är vad han gör och att den som vill sy ihop en ideologisk kostym av hans handlande är fri att göra det men att han själv aldrig kommer låta sig bindas vid några filosofiska eller politiska tvångströjor.

Jag fastnar ett tag framför bokhyllan på puben, ståendes, bläddrandes och läser, fast jag inte ens förstår språket, sen går jag tillbaks, dricker min mörka öl sakta, en får räcka, innan jag går hem till hostelet.

Det är fullt med folk i köket och allrummet, eller vad man nu kallar det, även inne på sovrummet har det dykt upp lite folk och fler tycks ha flyttat in under dagen, men ingen tycks ha gjort anspråk på sängen jag tagit mig. Snubben i min säng är kvar på samma plats där jag såg honom sist, dock sitter han nu upp och pratar med en tjej som sitter i sängen mitt emot, sängen vars överslaf jag tagit. Hon vänder blicken upp mot mig när jag närmar mig, ler stort och utbrister i ett glatt

– Hello! varpå jag nickar ett snabbt hej, klättrar upp och startar datorn, tar av mig strumporna och försöker göra det bekvämt för mig. Snubben pratar dålig engelska med en kraftig italiensk brytning, han ser ut att vara runt förti och ser, ja, väldigt italiensk ut. När jag sneglar ner mot honom någon gång ser jag att hans hetsiga tonfall, som dessutom låter lite gnälligt och högt pitchat ackompanjeras av ett häftigt armviftande. Han är en parodi på en italienare, som en pizzabagare i en gammal sketch som slår ut armarna och ropar "Mamma mia!"

Jag försöker först ignorera samtalet men ger upp och anstränger mig istället för att lista ut vad det handlar om, vilket inte är så lätt. Ja samtal förresten, det är snarare en monolog och fast jag inte kan se tjejen där under mig så lider jag med henne, hon får ingen syl i vädret och verkar måttligt intresserad av italienarens babbel. Vad det sen är han säger är en gåta i sig.

– I am criminal lawyer, maffia lawyer, I been in Chemnitz I had problem with german police, the police in germany are a fucking racists.

Vad som sen följer, vad det ens är han babblar om, lyckas jag inte riktigt utröna då han mest svamlar och många ord och hela meningar är fullkomligt obegripliga, andra är visserligen helt klart engelska men i sammanhanget blir de mest förvirrande och jag misstänker att den stackars tjejen som lyssnat längre än mig ändå inte förstår mycket mer om vad det handlar om än vad jag gör.

– Do you live here or are you on vacation? Frågar han vid ett tillfälle tjejen som något förvånat hasplar ur sig att hon är här på semester och alltså inte permanent bosatt i ett tiobädds-doorm på ett hostel, vilket blir den enda gången jag hör henne få komma till tals utöver ett och annat hummande.

Komiskt är det hur som helst, hans uttal, "kriminal loyer", hela scenen, faktumet att det där är idioten som tagit min säng, jag skakar på huvudet och småler lite för mig själv.

– I have documents to show you, if you have a Facebook I will show you, my friend, fortsätter han nu då dörren till doormet öppnas och en kille som ser ut att vara i tjugoårsåldern kliver in.

– Hi Michael! How's your day been? Avbryter tjejen högt och överdrivet entusiastiskt, glad över att ha lyckats avbryta den tröttsamma monologen och jag förstår plötsligt varför hon så energiskt sökte min uppmärksamhet innan när jag kom in i rummet. De två småpratar lite, även italienaren bryter in med några fraser men han tröttnar snart då fokuset runt honom nu försvunnit och han smyger sig istället ut ur rummet. De andra verkar göra sig i ordning för att sova, längre in i rummet har redan en eller två gått och lagt sig och jag får äntligen lite lugn och ro.

Fler kommentarer har kommit in på mitt inlägg i Sällskapet, någon har hört att det är i Nord-Neustadt man ska vara när man är i Dresden, vilket jag tänker att det kanske just är var jag befinner mig, sen svarade Sonja på min förfrågan efter tips att åka härnäst och föreslog Nürnberg, där har hon varit och det är jättefint. Men det finns en ny tråd som det är flitig aktivitet i.

Det är Carlito som meddelar att hans bok om Palmemordets ockulta sanning nu är färdigskriven och inom kort kommer ges ut via ett självpubliceringsförlag. Carlito har blivit lite halvkänd den sista tiden, han har fått en del noveller publicerade i olika tidskrifter och även medverkat i en ganska stor podcast vars upplägg är att man varje vecka läser upp en kortare berättelse, som en ljudbok i poddformat. Han har även fått en del press, lokaltidningen där han bor i Halland har intervjuat honom och vänsterpressen har uppmärksammat honom lite efter hans novell Overallstudentens sista vinter, en snaskig hämndfantasi där en undersköterska, en truckförare och en arbetslös kvarbo kidnappar och torterar ihjäl en dryg högskolestudent i en ickenamngiven mellanstor svensk stad. Novellen publicerades i tidskriften Klass och genererade ett visst intresse bland snäva litteraturkretsar.

Men nu är det äntligen dags för hans romandebut, boken han arbetat på i flera år, hans hjärtebarn, och han skriver att han inte pallar med att fjäska för olika förlag utan väljer istället att ge ut den själv och hoppas att den lilla plattform han ändå har ska hjälpa honom att nå ut och åtminstone nå tillräckliga försäljningssiffror för att anses respektabel inom den litterära underjorden. Vårens prat om Palmemordet, i massmedier i allmänhet och i Sällskapets diskussionstråd i synnerhet, har gett honom en nytändning, skriver han, och de senaste veckorna har han arbetat frenetiskt och är nu äntligen klar. Många skriver att de självklart kommer förhandsbeställa ett exemplar.

Jag tänker det samma, självklart, vi ska naturligtvis backa varandra, men jag tycker vi kan gå längre än så. Det här är stort.

"Detta är en stor chans för oss alla. Vi bör jobba stenhårt för att göra Carlito till en etablerad undergroundförfattare nu, vi kommer alla tjäna på att upphöja honom till en position inom kulturetablissemanget. Vi har länge snackat om fas 2, vi har redan Sonja inne bland Södermalms journalistäckel, nu ska vi få in en författare i de finare salongerna också! Detta får vi inte försumma, kamrater, det kommer ge oss flera viktiga möjligheter i framtiden. Detta är vår chans."

Jag fortsätter med att det till att börja med är allas vår plikt att köpa minst ett ex av boken och göra reklam för den i våra privata flöden, men att vi dessutom bör utnyttja våra olika positioner, trollkonton och de agenter vi driver för detta ändamål.

"Det är dags, för att fas 2 ska kunna bli verklighet är det hög tid att infiltrera kulturlivet på allvar nu, och Carlito kommer bli vår murbräcka!"

 Flera är på alerten, det tycks som om många är inloggade just nu för svaren kommer snabbt, och de är övervägande positiva.

"Ska göra allt jag kan. Psykradikalerna har ju en del resurser till förfogande för att ge boken uppmärksamhet och sen så skulle jag ju kunna fixa en intervju i podden med? Om man kan få ihop en psykvinkel? Är du inte lite psyko Carlito :)?"

Pelle kan antagligen själv snart aspirera på att förhöjas till kulturetablissemanget, hans podd har uppmärksammats både inom nät-och gammelmedier, kanske kommer han och Carlito kunna förstärka varandra i detta.

"Alltså, kan man få lite recensions-ex, Carlito?" frågar Sonja. "Jag tänker så här: Om jag överlämnar dem personligen och med en uppriktig rekommendation till mina kontakter i medievärlden finns det nog en stor chans att den kommer få utrymme i mainstreammedia."

 "Bra idé" svarar jag, "men vi bör nog avvakta lite med det och istället tänka oss det hela i en tvåstegsraket. Om vi först bygger upp en hype i underjorden - fanzinisterna (i våra egna led, och de vi har inflytande över) våra egna sociala medierflöden, våra poddar, (där Psykradikalerna såklart utgör den största och viktigaste) osv, SEN, när vi kan peka på en (rent objektiv) succé (hyfsat snabb försäljning som kan beläggas i siffror, framträdande i X antal poddar och zines osv), DÅ kör vi på Sonjas idé och jobbar mot gammelmedia. Vad säger ni? Mattias? K?"

Tänker att K och Mattias Vogel kan spela en viktig roll här och taggar in dem i diskussionen. De är båda fullkomligt främmande inför att bli berömda eller uppgå i ett kulturetablissemang, tvärtom skyr de det som pesten. Skulle man ens kalla Mattias verk för konst skulle man riskera en käftsmäll, K:s obskyra kassetter trycks sällan i upplagor över 50 ex och han gör av princip aldrig intervjuer. Men deras respekt inom vissa små och snäva kretsar är stor, de kommer bli väsentliga för att fixa Carlitos undergroundcred.

"Kan fixa exponering i BCNVT i alla fall, har ju lite kontakter där. Säkert lite annat också." svarar K på sitt typiskt korthuggna sätt. Mattias lovar att nämna boken i nästa livesända fylleorgie.

Forumet flödar av förslag och infall och jag känner att jag hamnar i ett maniskt tillstånd. Detta är Sällskapet när vi är som allra bäst, det finns ingen hierarki, ingen som utdelar order, men ändå organiserar vi oss, snabbt och effektivt. Det planeras upplägg för trollattacker, en offensiv med kommentarer riktade mot alla privatspanare som ska antyda att Carlito vet något verkligt och att boken är en gåta där sanningen går att utläsa mellan raderna. Några andra ska spela upprörda och försöka dreva mot boken, att mordet på vår statsminister inte är något att skämta om, respektlöst mot familjen och bla, bla, bla.

"Finanskommittén kommer bidra med ett par hundringar till sponsrade Facebookinlägg vid ett strategiskt tillfälle :)" meddelar Sonja, vilket leder till många uppskattande kommentarer. Carlito själv deltar inte så mycket, han tycks mest förtjust och smickrad över engagemanget. Själv känner jag att det är jag som denna gång är navet i vår aktivitet, det är en berusande känsla.

Men jag börjar bli trött och ursäktar mig, dags att sova. Till skillnad från de många nattugglorna i Sällskapet har jag en mer normal dygnsrytm. Dessutom vill jag fixa resa och boende till nästa stad innan jag lägger mig.

Precis innan jag tänker logga ut rycker jag till lite. Uppe i högra hörnet av skärmen lyser siffran "1" ovanför brevikonen, den som visar att man fått ett privat meddelande. Sällskapets plattform skiljer sig inte särskilt mycket från andra internetforum, även om det kanske ser lite gammalt och enkelt ut. Det finns olika trådar, fritt för vem som helst i gruppen att starta och kommentera under och man kan tagga in de olika medlemmarna genom att nämna deras namn i sin kommentar, något som är nödvändigt då det ofta blir lite rörigt och många trådar används samtidigt. Uppe i högra hörnet kan man komma åt sina aviseringar som signalerar när man blivit taggad eller när någon kommenterat i en tråd man själv deltagit i. Men där finns också den privata meddelandefunktionen. Det är väldigt sällan jag använt mig av den och jag reagerar med förvåning när jag ser att någon skickat mig ett meddelande. Det är från Sonja.

"Hej! Skulle vara kul om du kom ner till Nürnberg, jag är i München nu och kommer nog ha vägarna förbi, om du skulle vilja ses?" Jag fryser till. Det här var verkligen oväntat, jag har aldrig träffat någon från Sällskapet IRL eftersom jag alltid har tänkt mig att det skulle bli stelt och konstlat då, även om jag ibland har haft en känsla av att det nog mest är en tidsfråga innan det händer då jag märkt att fler och fler börjat ses mer och mer regelbundet, något som, inbillar jag mig i alla fall, förändrat dynamiken något, även om jag inte kan precisera just hur.

Visst, vi har inga ledare, det säger vi hela tiden, men samtidigt uppstår det alltid skiktningar i all typ av organisering, vare sig det sker formellt eller informellt. De finns de som är mer aktiva än andra, vi har våra olika ansvarsområden och intressen och då och då bildar en mindre klick ett eget projekt. Det märks ibland att folk pratat sinsemellan via andra kanaler och på flera olika håll har vänskapsband skapats, en utveckling som fortskrider, vilket såklart är naturligt. En del som tidigare var väldigt aktiva har tystnat även om de finns kvar som medlemmar, andra har istället klivit fram och de olika klickarna inom Sällskapet har mer och mer börjat leva sitt eget liv med sina egna chattar och träffar. Som Finanskommittén, vår inofficiella ekonomiavdelning där bland annat Sonja finns, och KSJMD, datanördsgruppen som få utöver de själva fattar vad de sysslar med.

Antagligen är det bara i mitt huvud, att mitt allmänna utanförskap liksom projiceras även på Sällskapet, men ibland kan jag känna att jag inte riktigt tillhör gruppen på riktigt, att det blivit mer av ett kompisgäng och att jag därmed hållits utanför.

Men Sonjas mejl blir som en bekräftelse, i dubbel bemärkelse. Nu tar jag ett beslut. Dels att jag drar till Nürnberg, vilket jag redan tänkt på, innan jag ens lämnade Sverige faktiskt, detta utan att egentligen ha någon direkt koll på stan eller någon plan, bara att det dök upp i huvudet. Kanske mest för att det var söderut och jag ville jobba mig neråt mot Österrike och Centraleuropa, men då jag hamnade i Dresden istället har jag de senaste dagarna mer tänkt mig sträckan Prag-Brno-Bratislava-Wien.

Det är först sen jag åkte på den här resan det ens slagit mig hur nära allt ligger här nere på kontinenten. Inom samma spann som Malmö, Göteborg och Stockholm når man flera av Europas huvudstäder, vilket jag aldrig tänkt på innan. Jag är ganska bra på geografi och skulle nog kunna peka ut samtliga europeiska länder på en blindkarta och antagligen namnge alla eller nästan alla dess huvudstäder. Men vart i landet huvudstäderna ligger har jag sämre koll på varför en titt på Google maps fick mig att höja på ögonbrynen lite. Härifrån Dresden har jag nära till mycket och att Bratislava närmast ser ut att vara en förort till Wien hade jag ingen aning om innan jag här om dagen satt i köket på hostelet i Friedrichshain och kollade runt lite. Men nu blir det Nürnberg nästa. Sonja nästa.

För det är ju det med. Det känns liksom stort, att få träffa henne, att få träffa någon i gänget för första gången. Jag bokar buss och hostel och svarar kort.

"Absolut! Åker i övermorgon och stannar ett par dar, bor precis jämte busstationen." Känner mig lite uppspelt, sen lite nervös. Den här resan tog liksom en oväntad vändning nu.

Jag vaknar innan klockan ringer. Det var till att börja med ganska svårt att sova igår natt då italienaren gick ut och in från rummet hela tiden, skramlade med något och muttrade tyst för sig själv. Dessutom hade han sin lampa tänd hela tiden. Men han la sig till slut, släkte lampan och jag kunde äntligen somna. Nu håller han på igen.

– Ojojojojojojoj, mother be fucking, made in China, säger han för sig själv samtidigt som han rycker i ett plåtskåp och jag förstår att hans hänglås krånglar samtidigt som jag har svårare att förstå varför han pratar för sig själv på dålig engelska istället för på italienska, om han nu nödvändigtvis ska prata för sig själv. Vi har alla fått ett plåtskåp tilldelade oss i vilket vi kan låsa in våra grejer om vi vill och till vilka det finns hänglås att låna i receptionen för en deposition på tio euro. Jag har inte brytt mig om det då det enda värdefulla jag har med mig, min dator och min telefon, är något jag ständigt bär med mig. Det skulle väl vara ifall någon skulle smyga sig fram och rota igenom väskan när man sov då, men det känns ganska osannolikt. Killen från igår kväll, Michael, har vaknat och kommer förbi.

– My friend, säger vår kriminal loyer och ber Michael om hjälp med sitt lås, förgäves. Kombinationen är 800, säger han, frågar om han gjort rätt och ber Michael att försöka. Den är på 800 men det går inte att låsa upp, försäkrar Michael varpå italienaren fortsätter svära över kinesernas dåliga känsla för kvalitet.

Jag vill sova, det för tidigt, jag pallar inte gå upp än.

-Ojojojojojojoj, mamma mia.

Mamma mia! Han sa mamma mia! Är han en bedragare som spelar rollen av en förvirrad italienare eller vad är det som pågår egentligen? Nu hör jag små pipande ljud, han rycker inte längre i skåpet utan istället sitter han i sängen, vad som skulle vara min säng, och trycker på sin telefon. Det är inte sant. Han har en urgammal mobiltelefon, en sån med knappar, och uppenbarligen använder han sig av den för mig alltid fullkomligt obegripliga inställningen som fanns på de där gamla telefonerna, den där varje knapptryck avgör ett litet pip.

-Ojojojojojojoj.

Jag ger upp, lägger mig på rygg och stirrar uppgivet i taket. Jag får gå upp, kommer inte kunna somna om nu.

Jag gör mig i ordning, duschar, borstar tänderna och passar även på att raka mig, det började bli dags. Skönt ändå att vara uppe tidigt, klockan är bara halv nio och jag har hela dagen framför mig när det är dags att gå ut. Komedin i doormet är dock inte slut än. Jag ser hur personalen klipper upp låset på italienarens skåp och därefter sker ännu en sketch, men även om snubben gett mig en del skratt så hoppas jag innerligt att detta blir det sista jag ser av honom.

En norrman, tror jag i alla fall, jag har noterat honom lite tidigare och är nästan säker på min sak, det är hur som helst en kille i tjugoårsåldern, som de flest här är, det är väl jag och italienaren som drar upp ålderssnittet på det här stället, denna norrman hamnar nu i ett samtal med loyern och jag får intrycket av att de råkats tidigare.

– My friend! I am leavingand I have a bicycle I would like to give you. It is mine and it is not stolen, I have documents to show you, I am very serious, I am criminal lawyer. It is yours I would like to give it to you for free but if you want you can give me a symbolic sum of five or ten euros, or even fifteen euros if you want.

Den stackar norrmannen som sett mer och mer besvärad ut under monologens gång får nu snabbt ur sig att han inte kan ta emot cykeln då han ska åka till Berlin imorgon varpå italienaren börjar insistera på att man faktiskt kan ta med sig cyklar på tågen, men norrmannen lyckas nästla sig ur samtalet och försvinner snabbt från rummet. Efter att ha bevittnat detta samtal från min överslaf där jag suttit och tagit på mig mina kläder är det äntligen dags att lämna det här dårhuset, dags att göra stan, idag gamla stan.

Jag har Sonjas meddelande i huvudet och kommer på att jag borde kolla om hon svarat mig. Inte för att det var något att svara på, nu vet hon när jag kommer och så, men jag kan inte släppa det riktigt, måste kolla datorn snart igen. Dessutom vill jag fortsätta där jag slutade igår kväll och styra upp mer om hur vi ska göra Carlitos bok till en succé. Det blir vid frukost, jag går ganska länge innan jag sätter mig på ett ställe, det är i närheten av den italienska restaurangen som jag var på igår, ett fik med en uteservering och med utsikt över gamla stan, dit jag ska sen. Efter att jag ätit upp min macka kollar jag datorn och jo då, det finns ett privat meddelande till mig idag igen, skickat sent i går natt.

Men detta är märkligt. Efter ett artigt och slentrianmässigt svar, "Va Kul! Jag hör av mig om när jag kommer :)" så fortsätter det, "Jag vill att du kollar in det här, vad tror du?" varpå det följer en länk. Jag klickar på länken och omdirigeras till något som ser ut precis som Sällskapets vanliga startsida där de olika diskussionstrådarnas rubriker finns att läsa, med den skillnaden att det nu bara finns en enda rubrik och att denna rubrik är skriven i rött.

"Välkommen till fas 2!"

# Kapitel 7

Gamla stan var verkligen överdådigt vackert med sina kyrkor, palats, operahus, borgmästarresidens och allt var det var. Det irriterade mig inte ens att det var fullt med turister som beväpnat sig med selfiepinnar, bara att promenera runt i Dresdens Altstadt var välgörande för mig. Det som störde något var all byggnation, ställningar för renoveringsarbeten så väl som nybyggen gjorde stora delar av stadskärnan till en arbetsplats. Jag blev också först förvånad över de nya hus jag såg. De såg nämligen ut ungefär som de gamla, vilket jag först rynkade på näsan åt, det såg så, ja, nytt ut, färgerna var så klara, det var något plastigt över det. Men sen slog det mig att detta är något fantastiskt och något som man aldrig skulle gjort i Sverige.

Nu finns det ju visserligen inte så mycket gammal fin bebyggelse kvar i våra stadskärnor som det gör här, men där det finns bryr man sig aldrig ett skit om att bygga hus som passar in i de gamla kvarteren. Man bygger överhuvudtaget aldrig någonting snyggt alls. Skulle man åta en svensk kommunbyråkrat att planera Dresdens Altstadts vidareutveckling skulle byråkraten troligen föreslå en skitful betonglåda till att förstöra utsikten och hela kvarterens känsla för gott. Här passar man istället in nybyggnationen i det gamla och om några år när fasadfärgen inte längre är så ny och klar så kommer det se hur fint ut som helst, precis som det gamla.

Herregud, gamla och gamla, allt det jag ser är i själva verket uppfört efter 1945, man kallar det visserligen "restaurering" men med tanke på den förödelse bombningarna den 13:e februari 45 åsamkade är det mer rättvisande att säga att man byggde upp det gamla från scratch. Samma sak i Warszawa, samma sak på många andra platser runt om i Europa. Men inte i Sverige. Där behövde vi inga bombflyg utan istället rev vi själva och byggde funkis över det gamla och förödelsen fortgår år efter år, i princip varenda hus som någonsin byggs någonstans i vilken stad som helst runt hela vårt land har den gemensamma nämnaren att det är fult som stryk.

Jag hade visserligen mycket att tänka på men jag tror jag processade mina känslor över den uppenbarelse jag fått vid frukosten genom att bara strosa runt och må bra.

Förberedelserna för fas 2 har redan kommit längre än jag trott, det har beretts utan min vetskap, men nu har jag blivit inbjuden att delta mer aktivt. Eller i alla fall nästan. Sonja kommer förklara närmare när vi ses i Nürnberg, skriver hon, men det rör sig om en klick jag inte visste fanns, de kallar sig Politbyrån och de tycks ha gått händelserna lite i förväg.

Att det fanns olika grupperingar och en skillnad i grad av engagemang det visste jag, det är inte konstigare än att olika medlemmar valt att lägga sin energi på olika saker inom vår lilla gemenskap, och att vissa medlemmar är mer tongivande och åtnjuter en högre grad av respekt följer även det av sig själv. Till denna högre status har de bara sig själva att tacka och det är ju alla vi andra som ger dem denna status. Inget konstigt. Jag visste även att det runt vad vi kallar Finanskommittén fanns en grupp som på sätt och vis kunde sägas vara en inre kärna i vårt sällskap. Men jag visste inte att klickarna var så formaliserade och jag kunde verkligen inte ana att de kunde ha sitt egna parallella forum som bara de kunde se.

Det vet jag nu, men jag vet ännu inte allt. Det närmast identiska forumet jag omdirigerades till kallas "Politbyråns diskussionsforum - öppenhet i diskussion, enighet i beslut!" och den enda tråden som finns är skriven enbart för mig, signerad Sonja.

"Hej! Vi vill ha med dig som medlem hos oss. Du och dina teorier spelar redan en stor roll faktiskt, men jag förklarar alla detaljer när vi ses. Du kan inte se alla trådarna än, men det fixar vi sen. Det finns ju faktiskt ingen som ens träffat dig bara, vi vill se dig i verkligheten först :). Om du är intresserad förstås? Fas 2 är närmare än du tror."

Finns det alltså ett helt parallellt Sällskap inom Sällskapet? Jag kände mig både förbryllad och entusiastisk inför denna uppenbarelse. Sonja ska gå igenom detaljerna med mig, försäkrar hon, som om det bara är formalia, något rent tekniskt. Men jag kan ändå inte släppa känslan av att jag först måste genomgå ett slags test, som att jag nu påbörjat min prövotid. Att jag måste visa mig värdig.

Jag spelade dock cool och skrev tillbaks ett kort meddelande.

"Häftigt. Vi kommer ha mycket att prata om :)". Finanskommittén är de som har hand om Sällskapets gemensamma kassa och pengarna kommer av frivilliga donationer från oss medlemmar. Detta är ett av våra medvetet sektiga drag, att medelst grupptryck avkräva varandra donationer till församlingen. Hur mycket pengar det finns är hemligt, liksom det är hemligt hur dessa används men det talas om att det förutom våra kronor och ören även finns en hel del summor av kryptovalutor i våra skattkistor. Kanske används våra pengar till att investera i datorer som majnar dessa kryptovalutor, det vet jag inte riktigt, det vet ingen utom de sex-sju stycken som sitter i kommittén.

Det kan dock inte röra sig om mycket pengar, jag skickar en hundring ibland och det gör väl de flesta andra också, max. Pelle donerar alltid tio procent av intäkterna från sin podd, vilka han får via Patreon, men då Pelle bara drar in runt 140 dollar per avsnitt och då det kan dröja ett par veckor mellan varje gång så rör det sig inte om några stora summor. Finanskommittén har en uttalad verksamhetsplan, nämligen

"Att i Sällskapet för Ordningens Upphörande och Värdenas Omvändelses intressen utnyttja penningens makt varhelst den kan gynna oss. All insyn är hemlig. Lita på oss. Verkligen, lita på oss, det kommer bli skitbra, vi lovar."

Någon press på att man bör donera förekommer inte, möjligen ibland, men då aldrig "ovanifrån", från Finanskommittén själv, utan från folk i Sällskapet som med sina skryt om donationer eller andra markeringar manar de andra till filantropi. Det är genom frivillighet, gruppsolidaritet och det förtroende den ironiska verksamhetsplanen ger som vi förmås att donera lite småsummor då och då. Och då Finanskommittén igår sa att de skulle bidra med ett par hundringar till Carlitos boksläpp var det bara andra gången någonsin de offentligt gjort så. Förra gången en utgift redovisades var när man gjorde något liknande för att sprida ordet om Psykradikalerna. Att pengarna bevisligen används för att lyfta våra egna medlemmar borde väl inge mer förtroende och uppmuntra till fortsatta donationer. Här om veckan donerade jag själv min största summa någonsin, en femhundring, när semesterlönen kom och jag kände mig glad, rik och lycklig över att jag hade sommar och fem lediga veckor framför mig.

Vad gäller planeringen av Carlitos boksläpp så är riktlinjerna i stort sätt fastlagda, det hela organiserades nästan av sig självt, helt efter mina inledande idéer. Carlito säger sig vara säker på att få in en recension i en lokaltidning och när denna recension släpps på nätet och delas på Facebook så ska vi, både som oss själva och med diverse trollkonton, reagera, dela och diskutera artikeln. Benny ska först skriva något uppmuntrande om boken som ett av Amandas trollkonton, en arg gammal gubbe vid namn Arne Persson, ska invända något mot, som att det inte är roligt att skriva sånt här dravel om mordet på vår störste statsman eller något, varpå en diskussion med flera andra tar vid. Vi andra ska gilla och reagera på kommentarerna och artikeln, liksom dela såklart. Det borde kicka igång Facebooks algoritmer för att öka synligheten av artikeln. Många andra små planer och idéer planeras för Twitter, Flashback samt diverse bloggar och forum för litteratur och vi ska även återrapportera allt i den aktuella tråden i Sällskapet för att organisera det hela och se till att vi alla snabbt kan rycka in i de olika diskussionerna som kommer dyka upp. Det kommer bli skitbra det här.

Jag går på Dresdens historiska museum, Stadtmuseum. Det är stort och rymmer hela stadens och den omgivande regionens historia. Staden växte framunder 1100-talet, vilket hörde samman med att gruvbrytningen i trakten tog fart och snart blev Dresden huvudstaden i Sachsen och något av ett industriellt centrum. Guldepoken anses vara tiden för August den store, han som står staty på Neustädter Markt, som blev kung över hela Polen och som gynnade staden genom att locka dit arkitekter, musiker och konstnärer i början av 1700-talet. Många av stadens mest berömda landmärken är från denna tid, inte minst Frauerkirche.

Själv tycker jag avdelningen som berör DDR-tiden är den bästa. Det är något visst med det, den där östnostalgin, fascinationen för det absurda kommunistsystemet som dominerade stora delar av världen under förra århundradet. Jag tittar på filmer med musikframträdanden från de socialistiska ländernas motsvarighet till Eurovision, bilder på vad som försiggick i Kulturpalatset, ett typiskt DDR-skrytbygge som fortfarande står kvar i stadens centrum, och i några lurar lyssnar jag på Paranoia, ett av stans punkband från 80-talet. Denna sena epok handlar mycket om motståndet mot regimen och hur det hela till slut föll samman.

Nazi-eran avhandlas naturligtvis även den, men kring bombningarna i slutet av kriget tassar man väldigt försiktigt. Det är samma sak i den där lilla guiden jag fick på hostelet, den där For the young traveller, det tassas, man vill inte säga att det man utsattes för var hemskt, man förstår, det var vårt eget fel, är budskapet. På informationsskyltar i museet hävdas det att man faktiskt kan säga att förödelsen av Dresden inleddes 1933, att många invånare sympatiserade med nazismen, att man brände ner synagogan under kristallnatten, vilket få protesterade mot, dessutom var många i stan sysselsatta inom krigsindustrin liksom många tjänade pengar på den slavarbetskraft man bedrev där framförallt polacker sattes att jobba i Tyska fabriker. Många försöker utnyttja bombningarna den 13:e februari 1945 till politiska syften, vilket är fel, och dessutom var det inte bara Dresden som drabbades av massiva flygbombningar.

Herregud. Hur mycket självspäkelse kan ett helt folk ägna sig åt egentligen? Man säger att skillnaden gentemot Japan och japaner är enorma, att man där aldrig bett om ursäkt och mest rycker på axlarna åt vad nationen sysslade med under kriget och ockupationen av Kina och Korea, grymheter som är fullt jämförbara med vad nazisterna ägnade sig åt i Europa. Det är kanske inte särskilt bra. Men jag undrar om detta eviga ursäktande som pågår generation efter generation i längden kan vara hälsosamt för den tyska folksjälen, denna självutplånande skuld- och skamkänsla, någon gång måste vi väl alla få gå vidare? I både Japan och Tyskland har ju hursomhelst utvecklingen än så länge varit den önskade, båda länderna har sedan krigsslutet varit fredsälskande och all revanschlust har varit frånvarande då man inte gjorde om misstaget från första världskriget med förnedrande kapitulationsfördrag och ekonomisk plundring utan istället skapade gynnsamma förhållanden för framtida generationer.

Men kanske är den tiden snart förbi. Nynationalismen gror som bekant, över hela världen. Här i Europa är det vulgära antiinvandringspartier, i andra delar av världen är det islamister, hindunationalister eller vad man nu kan rota fram ur det förflutna för att mobilisera det aktuella landets pöbelinstinkter. Japan är inget undantag, nationalismen är en internationell företeelse. Det har inte med ideologi eller historia att göra, det är andra rörelser, globala, långsiktiga, oundvikliga. Det är ekonomiska och teknologiska förändringar det handlar om, inga smarta ledare eller skickliga partier, inga hemliga sammanslutningar, inga ondskefulla eliter, bara en lagbunden utveckling, omöjlig att hantera för den fria viljan, vare sig den enskildes eller de mångas, vi kan bara följa med vågen, bara bevittna hur dominobrickorna faller en efter en mot det oundvikliga slutet. Kontroll, totalitarism, det är dit vi är på väg oavsett om det kommer ske genom att de nya auktoritära partierna tar makten och genomför sin totalitära agenda eller genom att de gamla eliterna i rädsla över de nya utmanarna själva inför ett totalitärt styre, motiverat av att de vill skydda sig från de totalitära.

Det är mig likgiltigt om det blir Sverigevänner eller liberaler som leder denna utveckling i just vår lilla avkrok av världen och om det sker med eller utan ett verkligt eller inbillat terrorhot som förevändning. Tekniken själv leder oss dit. Det är nästan komiskt att se den moraliserande tonen gentemot det onda DDR här på museet där dess ökända säkerhetstjänst STASI i vårt medvetande alltid får representera det ultimata, paranoida kontrollsamhället samtidigt som varje besökare går omkring med en avancerad rörelsedetektor i fickan, en apparat vi även frivilligt använder till att registrera alla våra privata intressen, vänner och politiska sympatier, utöver att vi genomför merparten av vår kommunikation genom den, något staten har fri tillgång till. Smarttelefonen och Facebook hade varit en våt dröm för STASI.

Han må ha haft sina fel och brister men det kommer för evigt vara en av Ted Kaczynskis stora bidrag till mänskligheten att han klurade ut teknikens inneboende natur och skingrade de vanliga fördomarna om att den skulle vara en neutral företeelse, att det handlar om vem som styr och vad tekniken används till, som i liknelsen att en kniv kan användas till gott och ont beroende på om den återfinns i en mördares eller i en kirurgs händer.

Det är en illusion, teknikutveckling är aldrig neutral, det är en samhällelig kraft som till skillnad från alla andra samhälleliga krafter har en unik egenskap, nämligen att den går i en bestämd riktning, från det enkla mot det komplexa. Detta faktum ger oss en konstant i samhällets rörelselagar, något fast att luta oss mot när vi analyserar. Visst kan klasskamp, som marxisterna säger, spela roll, visst kan idéer, enskilda individer, ideologier och religioner påverka utvecklingen den med, som andra framhåller. Men sociala och kulturella företeelser kan gå i olika riktningar, även om våra Panglos-liberaler vill få oss att tro annorlunda. Vi går inte "framåt", det finns ingen garanterad utveckling mot mer frihet och demokrati, vi blir inte mer toleranta, vi stiger inte från mörkret till ljuset, i det långa loppet svänger tvärt om våra värderingar fram och tillbaka. Våra normer och ideal kan bytas ut och förändras fram och tillbaks hur mycket som helst. Synen på kvinnor och homosexuella, synen på samhällelig och religiös tolerans, till exempel, har inte gått rakt framåt, även om en del tycks tro det.

Kvinnors makt, inflytande och status har ibland gått framåt, ofta i samband med krig då männen lämnat landet och minskat i antal, men i andra perioder har det istället backat. Vi kan tycka att jämställdhet och feminism gör ständiga framsteg men fråga kvinnorna i Iran vad de anser om det. Överlag har folk ett extremt kortsiktigt perspektiv, de tror de senaste decenniernas utveckling är en för evigt utstakad väg. Häxjakterna inträffade inte under den mörka medeltiden, det var tvärtom under de vetenskapliga och filosofiska framstegens 1600-tal de tog vid på allvar. Det heliocentriska världssystemet, den moderna fysiken, den globala ekonomin, maskinutveckling och Lockes och Spinozas banbrytande idéer om frihet och tolerans spreds parallellt med den pöbelrörelse som brände ihjäl otaliga kvinnor och män runt om i Europa. Vi behöver bara blicka tillbaks till första halvan av 1900-talet och se hur naturvetenskapliga raslagar och historiedeterminism snabbt ledde till en aldrig tidigare skådad omfattning av folkmord utförda av ledningarna i Tyskland och Sovjetunionen. Värderingar, kultur och sociala strukturer går inte i en riktning, de svänger fram och tillbaks.

Men det gör inte tekniken. Tekniken går i en riktning, från lågt till högt. Och tekniken är en samhällelig kraft som liksom alla andra samhälleliga krafter påverkar sin omgivning varför en teknisk landvinning alltid innebär ett storskaligt socialt experiment. Det är svårt att förutse exakt hur utfallet blir men då teknikutvecklingen olikt alla andra samhällskrafter följer en given lag om utveckling mot mer komplexitet innebär det att den övergripande samhällsutvecklingen i ett avseende går i just en bestämd riktning - mot mer och mer kontroll. Mot det totalitära.

Det finns en djävulsk bedräglig aspekt av detta skede, nämligen att all ny teknik förefaller ha två kännetecken, för det första att den i regel är frivillig, för det andra att den i regel har egenskapen att den ökar vår frihet. Det är detta som är det djävulska, att det som förefaller vara en ökning av friheten i det långa loppet leder till ofrihet och att vi tror oss ha hamnat där genom vårt eget val.

Kaczynski tog bilen som exempel i sitt manifest från mitten av 90-talet. Ingen tvingade dig att skaffa en bil, den som valde att köpa en bil fick ökad rörelsefrihet, de andra kunde välja att avstå om de ville. Men snart var samhället anpassat efter bilen, du behövde den för att ta dig till jobbet, för att ta dig till affären, och om du likt förbannat vägrade upplevde du stora svårigheter, det som tidigare var ett frivilligt val blev ett tvång.

Som alla bra teorier, oavsett om det är samhällsvetenskapliga eller naturvetenskapliga, så utmärks de av att de funkar i större sammanhang och att de går att sammanfoga och bygga vidare på med andra teorier, samt att de kan upprepas. Kaczynskis teori om teknik fungerar på alla de prylar vi blivit frälsta med sedan han skrev sitt manifest i sin lilla stuga ute i Montanas skogar.

Ingen tvingade mig att skaffa en mobiltelefon, ingen tvingade mig att skaffa internet, ingen tvingade mig att skaffa en smarttelefon. I början tycktes de alla utvidga min frihet, men de blev alla, en efter en, oundgängliga. Hela samhället anpassades efter dem och nu är det istället ett tvång. Det är omöjligt att leva utan dem. Det är inte bara den rent sociala aspekten, att man framstår som ett UFO utan dem, det är rent konkret omöjligt att klara sig utan. Man började till exempel snart med sms-anställningar, vilket nu på flera arbetsplatser uppgraderats till att du laddar ner en app för att boka in dig på de tider du vill arbeta.

Sverige ligger antagligen i täten med att göra alla beroende av smarttelefoner, du behöver ett mobilt bank-id för att göra pengatransaktioner och i din kontakt med olika myndigheter, du behöver en app för att färdas med lokaltrafiken, till exempel. Vår sociala samvaro och hela vår kultur har förändrats. Ingen kan längre vara ensam med sig själv, sitter två personer på ett fik eller på krogen och den ene går iväg för att gå på toa eller köpa öl så tar den andre genast fram telefonen och stirrar ner. I fikarummen och på tågen och bussarna är det likadant, alla dessa zombies som stirrar ner i sina skärmar. Blickar som aldrig möts, samtal som aldrig påbörjas, möten som aldrig sker spontant i den fysiska världen ersätts av att vårt sociala liv organiseras genom de skärmar som avskärmar oss från varandra. När du stirrar ner i din telefon för att du inte klarar av att vara ensam då din kompis är på toaletten kan du istället socialisera på Facebook och ragga på Tinder.

Vilket innebär att du lämnar ut information om dig själv, att du är totalt övervakad i alla dina mest privata aspekter av ditt liv.

Folk misstar ofta detta för att vara konservativt gnäll. Och det är ett faktum att många som påpekar detta just ägnar sig åt konservativt gnäll. Kombinerar man kritiken med föreställningen om individens ansvar och den fria viljan stannar det hela också vid just konservativt gnäll, "lämna Facebook!", "bojkotta Tinder!", "det var bättre förr!". Men då missar man poängen.

Poängen är att utvecklingen går mot kontroll och totalitarism och att tekniken förändrar oss, att vi finns till för systemet istället för att systemet finns till för oss. Det är här vanligt att man åberopar någon slags anti-konsumtionsmoralism, någon i varierande grad antikapitalistisk tes om att pengar och girighet har för stort inflytande över oss. Men även det är fel.

Det är tekniken i sig det handlar om. Den gamla ideologiska konflikten om ägandet är vilseledande. Var det verkligen så storskillnad på Öst- och Västtyskland? Hur stor skillnad tedde sig livet mellan en arbetare på Trabant från en arbetare på Volkswagen? Eller ta Sverige, är det så stor skillnad mellan att stå i kassan på privatägda Ica, kooperativa Coop eller statliga Systembolaget? Det är i grund och botten samma sak eftersom det i grund och botten är samma slags arbetsorganisation eftersom det i grund och botten är beroende av samma slags teknologiska infrastruktur. Anledningen att kommunismen föll var att de inte lyckades hänga med i den tekniska kapprustningen, att de förlorade mot kapitalismen vad gäller avancerad teknik, inte att den skulle varit "moraliskt bankrutt".

Hade det omvänt varit så att den "fria" världen varit på östblockets industriella utvecklingsnivå och kommunistländerna gått om oss, ja då hade vi snart anpassat oss till dem istället. Själva definitionen av ett bra samhälle är liktydigt med att vara tekniskt avancerat. Att det för tillfället råkar vara så att det är de demokratiska länderna som kommit längst gör att vi stirrar oss blinda på dessa oväsentliga idealistiska och ideologiska dimridåer. Vi säger att vi är bäst för att vi har frihet och demokrati men anledningen att frihet och demokrati är bäst är för att det har varit det system som hittills varit bäst på att gynna den tekniska utvecklingen. Detta samband kan tyckas lyckosamt, men det håller nu på att förändras. Kinas utveckling mot kapitalism hyllades då många förutsåg att det även skulle innebära en utveckling mot demokrati. Men nu ser vi snarare att de demokratiska länderna utvecklas mot ett system liknande Kinas.

Snart kommer vi införa det kontantlösa samhället, en utveckling där Sverige återigen står i fronten. Det kontantlösa samhället kommer vara liktydigt med det totalitära samhället. Alla älskar det. Tjuvar och banditer kommer få det svårare, illegala pengatransaktioner och skattefusk kan stävjas, ett faktum som skapar konsensus i frågan över den chimära höger-vänsterskalan. Men då pengar är något vi alla behöver varje dag i vårt liv och då alla våra transaktioner kommer vara övervakade stryps också det sista utrymmet för friheten.

De personer eller organisationer som staten, eller vilken entitet som än kommer styra oss, anser oönskvärda kan uteslutas från det monetära systemet med en handrörelse. Att vara utestängd från att hantera pengar innebär att man omöjligen kan leva alls. Redan idag ser vi vart det barkar. När Wikileaks avslöjade USA:s folkrättsbrott knäppte Obama med fingrarna och vips så försvann möjligheten att finansiera organisationen via Visa, Mastercard och Pay Pal. I Sverige lyckas antirasister skapa drev gentemot banker som hanterar nazistorganisationers bankkonton, drev som också lyckats med sina mål.

Det är alltid så det börjar. Med de mest förhatliga och föraktade. En antisemitisk, förintelseförnekande terrorsekt bestående av våldsverkande fanatiker är det svårt att känna sympati för. Men nu är det etablerat, det var det aldrig innan, ingen hade egentligen tänkt tanken på att en organisation, hur ogillad den än var, faktiskt borde exkluderas från att hantera sina pengar via banken, förutsatt det inte rörde sig om direkt brottslig verksamhet där polisen i så fall redan hade kunnat beslagta kontot från första början. Vilka personers eller organisationers bankkonton kan stå på spel här näst?

I det kontantlösa samhället blir vi alla totalt beroende av banken, varför hotet om indragna konton för personer eller organisationer, antingen direkt genom lagar eller indirekt genom moraliserande drev, kommer vara extremt effektiva. Att det kontantlösa samhället innebär ytterligare en maktförskjutning till bankernas favör tycks många dessutom ha missat. Det kan ses som kulmen på den utveckling mot finansialisering som skett sedan 70-talet då finanskapitalet kommit att dominera industrikapitalet och där denna flyktiga, rörliga och anonyma makt tagit över större delen av den reala ekonomin, en utveckling som skett i samband med att skuldsättningen i världen exploderat, vilket gjort både stater och hus- och bostadsrättsägare till de facto skuldslavar. I det kontantlösa samhället blir alla vi andra slavar också, liksom kontrollen blir i det närmaste total.

Det finns såklart en rad problem här, detta kommer inte att ske konfliktfritt, långt ifrån. Men även på detta finns det en universallösning som med tiden kommer bli oundviklig. Medborgarlönen. På så sätt ordnar sig allt. Panem et circenes, Bröd och skådespel! Det är vad det hela handlar om. Det var under enväldets tid man införde det i Rom, det var först när friheten krossats, efter decennier av kaos, uppror och konspirationer som gratis utdelning av bröd blev en viktig beståndsdel av politiken, den nya kejsarmakten. Samma sak kommer ske här, medborgarlönens idé är sammanflätad med det totalitära kontrollsamhällets utveckling.

Det hela kommer framstå som ett klart bättre alternativ för arbetare då fler och fler av oss till följd av robotiseringen kommer hamna i den ständigt tilltagande teknologiska arbetslösheten, och för kapitalisterna kommer det vara skönt att slippa uppror och oro och framförallt kommer det lösa problemet med att kränga sina varor då man nu kommer få en stabil arsenal av köpkraftiga konsumtionsslavar. Kanske kommer det föregås av en längre konflikt där medborgarlönens införande kommer ses som ett progressivt framsteg, kanske rent av som en reform som påtvingats genom kamp underifrån. Därefter kommer den framtida konfliktlinjen i det politiska livet enbart handla om den aktuella summan för medborgarlönen. Det hela kommer förleda oss till att tro att det är en framgång, att det är samhällets oundvikliga väg framåt mot lycka och frihet vi tror oss uppleva.

Vi kommer sitta framför vår gratis underhållning, framför våra skärmar, vårt Youtube och vårt Facebook, hur det nu kommer se ut i framtiden, jag bemödar mig att försöka tänka ut någon konkret science-fictionversion av hur det kan tillämpas, om vi tänker oss VR-glasögon, William Gibsons cyberspace eller vad vi nu vill, där kommer vi i alla fall ha vår förströelse. Med en garanterad inkomst varje månad kan vi dessutom fortsätta att hjärntvättas av reklamen till att konsumera skit vi inte vill ha för att imponera på folk vi inte tycker om vilket kommer hålla hjulen snurrande och göra eliten glada. Medborgarlönen är slutstenen i det totalitära samhällsbygget, stadiet då vi alla förvandlas till passiva får. Vi kommer hävda att vi valt detta själva.

Och, bäst av allt, det är ingen konspiration. Det är inte en del av en hemlig plan, det är inga onda människors onda avsikter som kommer leda oss dit, det är bara den oundvikliga utgången. Det är vårt öde.

# Kapitel 8

Jag lämnar museet och käkar på torget jämte Frauerkirche, kyrkan som kommunisterna lät stå kvar sönderbombad som ett minnesmärke och som först efter återföreningen restaurerades. Nu får jag någon genuin tysk maträtt i alla fall, den påstås vara en regional specialitet och består av en stor köttbit med bacon, rostad potatis, surkål och brunsås. Gott. Tar en bild på kyrkan och känner mig som en äkta turist, det är nästan bara turister här, verkar det som, det är mycket tätare här nere än uppe i Neustadt och alla fina gamla byggnader varvas med turistshoper där det säljs vykort, kaffemuggar, T-shirts och liknande, det finns en busstur man kan åka, guidade promenader och så alla restauranger och kaféer då. Känns betydligt vuxnare här än där jag bor, mer medelålders om inte pensionärigt. Undrar om det är något liv här på kvällarna eller om det blir helt dött, att det bara är uppe i vad jag tror benämns Nord-neustadt det händer om kvällarna. Måste kolla datorn med. Jo jävlar, ännu ett nytt privat meddelande väntar på mig.

Nu håller jag mig dock ifrån det först, sparar det som man väntar med den bästa godisbiten till sist och kollar först tråden om Carlitos bok. Det flyter på bra, mest om mindre detaljer nu, någon har dock kommit på att vi såklart borde lämna in boken som inköpsförslag till landets olika bibliotek, något man i regel kan göra online även om det ofta krävs att man har lånekort på det aktuella biblioteket. Jag tar på mig att lämna in förslag till både Malmö stadsbibliotek, Malmö Högskolebibliotek och Lunds universitetsbibliotek. Har fortfarande kvar mina lånekort där, till universitetet och högskolan, sen jag pluggade idé- och lärdomshistoria i Lund för några år sen och de små kvälls- och distanskurser jag ibland läst i Malmö.

Det var inte en hel masterexamen i idé- och lärdomshistoria jag tog, som Erik B. Johansson påstås ha gjort, utan bara en termin. Mitt intryck av universitetsvärlden är inget vidare bra, tvärtom. Visst, man kan inte säga att det har varit helt bortkastat, nog har jag lärt mig en del grejer, i alla fall snappat upp något intressant i förbifarten som jag senare fördjupat mig i, men på det stora hela har det varit ganska värdelöst. Det allra mesta jag lärt mig om allt det jag vet har jag gjort på egen hand.

En kvällskurs i Japans historia eller en distanskurs som skulle vara någon slags "Foucault för dummies" som jag betat av på Malmö högskola har väl gått an, det var något jag gjorde vid sidan av mitt vanliga jobb och som inte tog upp så stor del av min tid, men halvåret jag ägnade i Lund var fruktansvärt. Det var tråkigt, de fokuserade på menlös mainstreamkunskap och lyfte fram idiotiska petitesser medan de förbisåg viktiga idéströmningar. Det tyckte jag redan då, och när jag nu är äldre och visare efter alla de böcker jag hunnit beta av sen dess, när det nu kan ha varit, så befästs bara bilden av universiteten som konservativa kolosser där man inte ägnar sig åt nyskapande tankeverksamhet utan snarare ältar fornstora dagar och lär ut trams och oväsentligheter till de dumma eleverna. För det är just det, undervisningen var väl en sak, som sagt, ett och annat kunde nog vara av intresse ändå, men folket, studenterna, de satans jävla studenterna, fy fan vilket värdelöst jävla pack de är allesammans.

Det är väl det jag framförallt fått ut av mina akademiska studier, ett livslångt hat mot akademiker och, framförallt, studenter. Bortskämda skitungar från välbärgade medelklassfamiljer som med förvirrad uppsyn försökte tillägna sig informationen de fick från katedern för att få höga poäng på sina tentor, för att få sina högskolepoäng, för att kunna lägga dem till sina cv:n, för att beta av denna  lilla epok av sitt liv som fulländas med ett litet diplom som de tror bevisar att de är förmer än andra, som ett symboliskt tecken på att de nu är fullvärdiga medlemmar i den klan av välbärgad medelklass de redan fötts in i.

Denna kategori utgjorde merparten av eleverna. Det var inte kunskaperna som var intressanta för dem, det var den sociala samvaron, att lära sig koderna, att skolas in i den akademiska jargongen, det var för dem framförallt en kurs i namedropping, viktig för deras framtida sammankomster då de skulle framställa sig själva som bildade, på vernissagerna, under parmiddagarna. Dessa sina nyvunna kunskaper övar man sig samtidigt på i universitetsvärldens praktiska program, det så kallade studentlivet, ett mikrokosmos där det borgerliga samhället kokats ner och perverterats till sina minsta beståndsdelar, en intern och incestuös kultur med sina egna hittepå-ord, sammankomster, ritualer och högtider där den framtida Bildade Samhällsmedborgaren lär sig om etik och moral, hur man för sig och beter sig, hur man raggar, super och knarkar, och, framförallt, att han genom sin sammansvetsning i denna bisarra bubbla finslipar det självförtroende han sedan barnsben fått som övertygar honom om att Jag är lite Bättre och att världen tillhör Mig.

Själv bodde jag aldrig i Lund utan pendlade från Malmö och jag skulle aldrig någonsin gå på någon "nation", "sittning" eller vad det nu kallas, annat än som som självmordsbombare eller skolskjutare. Nej, jag har aldrig deltagit i studentlivet utan bara föraktat det något oerhört från sidan av, ändå är mitt hat närmast gränslöst och jag är evigt tacksam för att jag inte är en av alla de vilsna själar som kommit till universitet strax efter gymnasiet, flyttat in i en studentkorridor, klätt mig i overall och fullt ut införlivats i denna idioti och blivit en av dessa icke-tänkande clowner.

En idiot brukade sitta längst fram under föreläsningarna och titt som tätt räcka upp handen bara för att säga något om ämnet som han läst i läroboken, men föregripa läraren och därmed framställa sig som smart, typ

– Men är inte det här ungefär som... och därefter redogjorde han för vad läraren inom kort skulle komma fram till, det vill säga, han ställde inte en fråga, det var inget han undrade över, han ville bara briljera. Detta funkade avsevärt så till vida att läraren blev glad och fyllde i.

– Jo men precis! Det var just detta som... Då läraren vid katedern även var den som skrivit läroboken tycktes han smickrad, om det nu var för att den äckliga studenten visade att han läst boken eller om läraren verkligen trodde att studenten var så begåvad att han drog samma slutsatser som läraren själv vet jag inte. Ett annat rövhål var också flitig på att räcka upp handen utan att ställa några frågor, hon hade istället för vana att hålla sin egna lilla föreläsning, som om någon skulle bry sig om hennes kommenterande.

Men folk brydde sig kanske. Det var nämligen dessa två som ansågs smarta och begåvade. De som verkligen ställde frågor, de som faktiskt var genuint intresserade och ibland visade prov på att tänka själva genom att koppla samman olika tankeströmningar och filosofier däremot, de stod längre ner i hierarkin. En tjej var just sån, hon var väldigt ung, kom antagligen direkt från gymnasiet, antagligen även hon från en välbärgad medelklassfamilj och hon tycktes sakna några större förkunskaper om ämnet varför allt var en ny och spännande bildningsresa hon fascinerat ville förstå, vilket såklart skiljde henne från mängden. Men hennes tonfall hade karaktären av något naivt, det var osäkert, ödmjukt och genuint frågande, inte domderande och självsäkert.

Då rösten dessutom var väldigt ljus och även resten av hennes person stämde ganska bra in i stereotypen "dum bimbo" föll hennes raka frågor och ibland fullt rimliga spekulationer inte i god jord. Det kan kanske för oss äldre, luttrade och belästa låta ganska banalt att påstå att postmodernismen påminner om antikens sofister, men då denna koppling upptäcks helt självständigt av en tonåring som inom loppet av några få månader för första gången kommit i kontakt med västerlandets idéhistoria måste det ändå ses som ett tecken på förmåga att kunna reflektera. Men då hennes insikt som hon yttrade på något seminarium förmedlades med denna naiva uppsyn och frågande, kvittrande tonfall möttes det mest med skeptiska blickar, något leende nickande och kanske ett snällt men kort instämmande medan den lillgamla kommentatorskans oväsentliga utvikning som bara rabblade upp vad andra akademiker och publicerade förståsigpåare hade sagt om ämnet möttes med allvarliga instämmanden och jakanden, ty hon använde sig av ordet "diskurs" i sin lilla monolog och dessutom kunde andra belägga att hon hade rätt då det hon sa ju var vad hon läst i läroböckerna.

Det var de duktiga, de som inte bara lärde sig vad, säg, Platon hade sagt utan dessutom bemödade sig att lära sig vad andra sagt om Platon och hur dessa tolkat Platon på olika sätt. Den som istället skulle ge sig på att läsa Platon för att tolka själv, spinna vidare och reflektera, den hade inte mycket att komma med på Lunds universitet, det tycktes både studenter och lärare överens om. Ja, jag säger "lärare" men det var väl en professor eller docent eller något vi hade, jag vet inte, skitsamma, jag säger prov också, inte "tenta".

Men vi var fler som vantrivdes, alla var inte helt fruktansvärda. För man såg det ibland, blickarna från de tysta i bakgrunden, inte de som satta tysta då de var livrädda för att säga fel och som studerade vad och hur man ska bete sig för att göra rätt, nej, jag menar blickarna av förakt, blickarna av hat mot konformismen, mot institutionen, den äckliga kulturen och den obehagliga känslan som vilade tungt över hela universitetet. Vi syntes inte, vi gick aldrig samman och vi uttryckte det inte i ord men vi fanns där och det var som om det vilade en undermedveten förståelse oss emellan då våra blickar då och då möttes.

På Malmö högskola kändes det först bättre, bara själva atmosfären i korridorerna var ett otroligt lyft, här såg folk inne på skolan ut som de faktiskt gör även ute på Malmös gator istället för det brat- och medelklasslajv som Lunds universitet utgjorde. Men det kompenserades istället av den extremt låga nivån på kurserna som gjorde högskolan till ett enda stort skämt. Jag undrar hur det ens är möjligt att de kan komma undan med denna banala gymnasienivå utan minsta krav på examination.

Men mina två extra bibliotekskort har i alla fall kommit till användning då och då, och nu får jag nytta av dem igen.

Jag öppnar meddelandet från Sonja. Hon frågar om vi kan ses imorgon kväll, nämner en fin restaurang som ligger inne i stadsmuren. "Låter bra", svarar jag kort, och börjar dagdrömma. Jag drömmer sällan, eller, jag minns sällan vad jag drömmer, de säger ju att man alltid drömmer även om man inte minns det. Dagdrömmer gör jag dock, och även det är väl något alla gör, även om man aldrig pratar om det med varandra. Dagdrömmar är ju alltid så rakt på sak, så personliga, de berör alltid dig själv även när de handlar om andra, det är alltid du som är gud och centrum för tillvaron, du som lyckas, blir beundrad och får bekräftelse. Och till skillnad från riktiga drömmar är det bara du själv och inte något flummigt undermedvetet som är författaren, eller regissören eller vad man ska kalla det. Du kan inte skylla ifrån dig och därför berättar du inte heller för någon annan om dina dagdrömmar på samma sätt som du kan göra med dina drömmar om nätterna.

Mina dagdrömmar är i regel patetiska. Fåniga episoder där den grå, repetitiva vardagen istället färgas av spektakulära händelser, händelser där jag själv oväntat blir en hjälte. Som att jag ska rädda någon tjej på jobbet från någon hemsk olycka, att pallstallaget brister och jag i sista sekunden lyckas dra undan den stackars tjejen från de nedfallande metallbitarna, ibland med konsekvensen att jag själv drabbas av någon skada. En uppoffring från min sida som visar vilken fantastisk människa jag är.

Eller att jag under en promenad på Malmös gator ska överraska en hemsk våldtäktsman som just är i färd med att genomföra sitt hemska dåd, varpå jag överraskande lyckas spöa skiten ur honom, fast jag aldrig varit i slagsmål och med största säkerhet är fullkomligt värdelös när det kommer till våld. Dessa löjliga fantasier återkommer gång på gång i otaliga varianter, med olika tjejer på jobbet, i olika varianter anpassade till den aktuella situationen. Ibland dör jag själv i fantasin, det blir den ultimata uppoffringen, och i den vidare fantasin är det räddade offret oändligt tacksam mot min gärning där hon står vid min grav. Men då börjar det kännas märkligt eftersom man ju faktiskt aldrig kommer märka av vad andra säger om en efter att man dött, och dagdrömmen känns med ens orealistisk varpå den skingras och löses upp.

Utöver de korta hjältehistorierna finns de längre dagdrömmarna, de som så att säga fortsätter i flera avsnitt. De varierar och har varierat genom åren, men så vitt jag kan minnas har de följt samma mönster ända sen jag var liten. Jag blir något. Jag kämpar mig fram och min framgång och ryktbarhet stiger. Problemet är bara att när jag når en topp så finns det inget tillfredsställande slut på dagdrömmen, istället fortsätter samma tendens av tilltagande framgångar varpå det blir närmast groteskt samtidigt som samma fenomen uppstår som när dagdrömmen berör händelser efter hjältedöden, den skingras och löses upp med en känsla av otillfredsställelse. Fan, inte ens ens dagdrömmar kan sluta som i sagorna där man lever lyckliga i alla sina dagar.

Drömmar har ju även en tredje betydelse. Det är vad folk kallar sina livsmål, förhoppningar och ambitioner. Folk säger att de drömmer om att köpa ett hus eller att skaffa familj. Det är ungefär som dagdrömmen fast mer realistiskt, och när man väl får en sådan dröm uppfylld så börjar man genast hitta på en ny varpå allt börjar om igen. Det är väl egentligen det enda sättet att hantera depressioner och andra själsliga problem, genom att lära sig att livet är skit. Tänkare, filosofer från antiken till moderna psykologer och lyckoforskare, är enstämmiga på den punkten även om de kanske inte uttrycker det just så, men det är den enda vettiga insikten egentligen, att man aldrig vinner i livet, att man alltid måste ha nya drömmar, inte för att uppfylla dem utan just för att drömma dem, det handlar inte om att uppnå absolut lycka, det handlar om att lära sig att leva i det här livet av olyckor.

En del fattar inte det. En del tror att det finns en sak, en företeelse, en pryl, ett mål, och när de nått just dit, DÅ, då når de lyckan, då blir allt bra och de vinner. Folk som inte kan stå ut i den grå vardagen då de inbillar sig att just De inte är ämnade att stå ut med allt det som alla andra också behöver stå ut med. Folk som vid en förklaring om att drömmar har en funktion av att just vara drömmar, att det inte finns ett slut på allt lidande, vägrar att acceptera det, hånskrattar åt påståendet eller blir arg på den som säger det. Dessa människor blir i regel missbrukare, oavsett om det sen är knark, spel eller om de blir så kallade "sökare", såna där som slutar i Hare Krishna eller någon annan social sammanslutning där man medelst grupptryck lurar i varandra hur lyckliga man är.

Själv har jag inga drömmar. Jag drömmer inte om nätterna och jag har inga livsmål eller förhoppningar, jag planerar sällan särskilt långt och har lågt ställda krav på livet. Jag förtränger alla impulser till realiserbara livsmål, jag är inte lycklig, men jag blir heller inte besviken på att jag misslyckats, på att jag inte gjort karriär eller blivit rik. Min ensamhet må leda till frustration ibland, men jag tränger bort den med hjälp av insikten om det meningslösa i mänsklighetens fortlevnad. Istället är mina dagdrömmar desto livligare, i all sin patetik. Jag drömmer om att jag blir en berömd filmregissör, att jag är kung i någon slags fantasy-värld eller att jag bygger upp ett nytt samhälle efter en postapokalyptisk katastrof där större delen av mänskligheten dött ut. Och dagdrömmarna följer det mönster jag nyss nämnde, där ett tillfredsställande slut aldrig infinner sig utan att jag för sent inser att drömmen borde slutat för länge sen. Regissören når större framgångar, kungen expanderar sitt rike och den nya civilisationen växer ständigt, tills det bara blir jobbigt. Jag ville ju bara bli kult och independent, men i slutändan blir jag värsta Spielberg, jag ville ha ett litet och mysigt kungarike, men det blir till Kejsar-Rom, och mitt nya samhälle på ruinerna av det gamla blir till slut så avancerad att det snart är lika tråkigt som före apokalypsen.  

Men längs vägen mår jag bra, jag kan fly iväg en stund. Det finns en låt med broder Daniel som heter Happy people never fantasize, men är det så? Fantiserar inte lyckliga människor? Hur olycklig är jag egentligen?

Men nu dagdrömmer jag om vad som kommer utspela sig i morgon. Hur jag ska träffa Sonja, vad hon ska säga, vad vi ska planera för Sällskapets fortsatta verksamhet. Jag ser hur vi skrattar och skämtar, jag som sällan vare sig skrattar eller skämtar, jag ser en enorm slottsliknande restaurang med kristallkronor i taket där vi sitter och planerar hur vi ska expandera vår verksamhet, hur vi ska blåsa etablissemanget, håna den dryga eliten, rasera den förhärskande moralen. Vad det innebär mer konkret ger inte dagdrömmen svar på, det är bara en känsla av maktberusning och välmående. Men den skingras ganska snabbt, den får en obehaglig dissonans innan den hinner komma igång på riktigt. Den är för verklig. Den liknar för mycket de vanliga Svensson-drömmarna, sådana som kan komma att uppnås på riktigt. För jag ska ju faktiskt, på riktigt, träffa Sonja i morgon. Hon ska ju, på riktigt, förklara för mig vad denna Politbyrå inom Sällskapet egentligen är för något.

Det är väl egentligen ganska uppenbart att Sällskapet för Ordningens Upphörande och Värdenas Omvändelse har kommit att kompensera mig för min totala brist på ett socialt liv i den verkliga världen. Jag lever framför datorn då jag inte läser en bok. Särskilt sen Axel flyttade till Göteborg har jag mer och mer sjunkit ner i vad som skulle ha varit en alarmerande ensamhet, om det inte vore för mina virtuella kamrater som jag känner gemenskap med, och de korkade fåren vi trollar, som jag skrattar åt. Jag får utlopp för min kreativitet som jag inte ens visste att jag hade och vårt kollektiva teoretiserande ger mig en intellektuell stimulans som är djupt tillfredsställande. Men jag är även personlig, rentav privat, ibland. För Sällskapet handlar inte bara om analys, teori och trollande, en stor del ägnas åt högst vardagliga spörsmål. Vi har lite skämtsamt döpt dessa sektioner till emo-och tramsavdelningarna. Jag är sällan aktiv i tramsavdelningen, där det pratas om tv-serier, postas memes och dras fyllehistorier. Men i emoavdelningen, där vi pratar känslor och ältar livsångest, där har jag varit privat på ett sätt jag aldrig ens vågat vara i verkligheten.

Min ensamhet och hur jag hanterat den, det har jag pratat om i vårt lilla hörn av internet på ett sätt jag aldrig gjort med någon annan. Jag säger att jag har inspirerats av Zen-buddhismen och levt ett liv i avhållsamhet, att det är mina självstudier med mina böcker och vårt kollektiva teoretiserande  och mina virtuella personligheter på nätet som ger mig tillfredsställelse istället för den kroppsliga närhet de flesta söker efter. Det är nämligen mitt bästa alternativ då jag inte står ut med människor, då jag alltid blir så vilse i sociala sammanhang, något som brukar resultera i att jag blir tyst och sur, om jag inte blir elak mot folk.

Vilket är anledningen till att jag undviker folk överhuvudtaget. Jag hävdar att jag passerat Kierkegaards estetiska stadium och inträtt i det etiska, vilket betyder att jag inte längre strävar efter att ha kul utan snarare försöker ordna mitt liv efter andra värden. Jag vill lära mig saker, jag följer en inre pliktkänsla där jag sätter upp mål för mig själv och där tillfredsställelsen följer då jag lyckats uppnå dessa. Som att läsa Herodotos historia, minst 50 sidor varje dag efter jobbet, och därefter skriva en sju sidors sammanfattning. Det ger mitt liv ett mål och en mening som ersatt ungdomens jakt efter förströelse där man ständigt längtade efter helgen för att kunna supa och närde en vag förhoppning om att träffa en tjej där någonstans ute i vimlet. Disciplin, målsättning och strävan efter att uppnå målet, det är vad som håller mig igång. Men samtidigt är det ganska uppenbart att min tillvaro är väldigt bräcklig, att jag balanserar på gränsen till att falla ner i en djup depression där min ensamhet äter upp mig totalt. Allt detta har jag varit helt öppen med i Sällskapet, där det också finns förståelse.

Vi är nämligen en udda samling figurer, antal diagnosticerade psykfall ligger högt över rikssnittet, många är fuck-ups på ett eller annat sätt och då jag aldrig varit utåtagerande, aldrig skurit mig i armarna, aldrig fastnat i drogmissbruk eller supit mig full och spöat folk på krogen, ja då anses jag normal inte bara inom Sällskapet utan också utifrån samhällets normer. Jag går ju till mitt jävla jobb varje dag, jag betalar min hyra i tid och mitt löneslaveri bidrar genom skatten till att upprätthålla vårt lyckliga samhälle. Jag är en mönstermedborgare.

Förra vintern försökte jag mig på en förändring. Det fanns då tvetydiga känslor i min kropp, å ena sidan var jag ofta glad, jag skrattade oftare, kunde skämta och ha roligt i en högre grad än förut, och mitt självförtroende hade stigit då jag kände att jag fick mer och mer uppskattning för vad jag gjorde i Sällskapet, mina teorier om den algoritmiska förståelsen av samhället möttes av beundran och bifall och jag kände mig sedd och kanske lite viktig. Men samtidigt växte där en gnagande oro, en åldersnoja jag länge förträngt, faktumet att jag snart skulle vara närmare 40 än 30, och ett ifrågasättande av hela min tillvaro av ritualiserad, disciplinerad arbete-och-studier-tillvaro. Ensamheten.

Det hela ledde till en kris som uttrycktes i vad jag antar skulle definieras som en panikångestattack. Jag har aldrig haft något med psykiatrin att göra och har heller ingen lust att börja med det, men jag förstod att något inte stod rätt till och att jag måste göra något med mig själv, att en förändring av något slag är nödvändig.

Vad jag kom fram till var logiskt, även om jag kände en stark nervositet kring hela projektet. Att studera saker är vad som håller mig igång, att undersöka vårt samhälle och söka mönster och strukturer, att försöka utläsa tendenser, det var vad jag, tyckte jag själv, framgångsrikt hade börjat uträtta för Sällskapets räkning. Men det fanns en viktig aspekt av det nya nätsamhällets logik som jag själv inte hade någon förstahandsupplevelse av, en aspekt som liksom de sociala mediernas intåg totalt förändrat vårt sociala liv. Nätdejtingen. Jag började nätdejta.

Eller, jag försökte. Jag tog mig an uppgiften enligt mitt eget förhållningssätt, jag såg det som en studie, även om man inte behöver vara utbildad psykiatriker för att inse att mitt syfte inte enbart var intellektuellt, snarare var min motivation att jag gör det i studiesyfte en sköld som jag höll framför mig, redo att användas vid tidpunkten för mitt misslyckande.

För jag trodde verkligen inte jag skulle träffa någon, att jag skulle bli kär och bli ihop, eller hur fan allt det där nu ens funkar. Jag studerar Tinder, det var vad jag intalade till mig själv, samtidigt som det var uppenbart att så inte enbart var fallet. Inte bara.

Bara att få till en okej selfie var ett helvete och jag kände mig otroligt fånig där jag stod framför spegeln i jag vet inte hur jävla länge. Vad ska man sen skriva om sig själv? Jag kräks på alla jävla karriärmänniskor och skäms inte över mitt värv men vill inte heller direkt skryta med att jag jobbar på en fabrik, jag har inga politiska åsikter att skylta med, bryr mig inte längre om musik så mycket, kanske borde lyfta fram min intellektuella sida då? Men det känns så sökt, så konstlat, vad fan skulle jag göra liksom, skriva "gillar att läsa böcker"? Posera med Wittgensteins Tractatus Logico Philosophicus? Att signalera att man inte tar det på så stort allvar är då vad som återstår, framhäva sin cynism och mörka humor.

Jag är visserligen jävligt tråkig, men det är inte detsamma som att vara humorbefriad. Korkade människor är ofta humorbefriade, de blir upprörda över grov humor och fattar sällan ironi, själv skrattar jag inte så mycket, avskyr att hålla på och flamsa och skämta hela tiden, tycker stand-up och humorserier i regel är tråkiga, har rent av en teori om att folk som gillar sit-coms och folk som dras till konspirationsteorier är samma typ av människor, men det är en annan sak.

Jag gillar svår humor, som Schopenhauer. Fan, det kanske kan bli min presentationstext, tänkte jag, och så blev det. En selfie framför spegeln med min fula blekgula vägg i hallen i min lilla lägenhet på Värnhem som bakgrund och ett pretentiöst försök till skämt som presentation.

Det hela blev en katastrof. Men en lärorik sådan. Det blev faktiskt den där studien om vår tillvaro som jag gömde mig bakom att det var, jag fick nya, direkta och personliga, insikter om hur en viktig aspekt av vårt digitala liv fungerar, samtidigt som det blev en introspektion, en djupdykning ner i mitt eget inre själsliv där jag lärde mig saker om mig själv jag inte visste, eller inte låtsades om att jag visste, och vid projektets slut hade jag fallit djupt ner i en depression. Men jag väljer att se det som att det gjorde mig starkare då det i alla fall inte dödade mig.

Telefonen piper till. Det är Axel på Messenger, han undrar var jag gör, hur jag har det. Jag svarar med att ta en bild på min barskrapade tallrik, mitt urdruckna ölglas och min rykande färska kaffekopp som står på bordet, med Frauerkirche i bakgrunden. Sen börjar vi chatta lite, han tycker det är coolt att jag semestrar ensam, säger att han inte skulle palla det själv men att det nog vore bra, att man då träffar nya människor på ett annat sätt.

Jag har inte träffat en enda människa på den här resan hittills. Men det säger jag inte, istället skriver jag att jag har en galen italienare på rummet, en som påstår sig vara "kriminal loyer" och både ser ut och låter som en figur från någon åttiotalssketch. Jag hävdar också att jag snackade lite med en amerikansk student som var trevlig. Det är sant, det var i Berlin, en kille i sängen jämte som jag bytte kanske två meningar med, men när jag berättar om det för Axel framställer jag det som om jag faktiskt socialiserade med folk, som om jag reste runt och träffade intressanta människor från jordens alla hörn. Jag berättar att jag ska till Nürnberg, att jag hört att det ska vara fint där, och en lite jobbig känsla infinner sig. Jag ljuger ju, eller nästan, jag vinklar och undanhåller information, och detta för Axel, min bästa vän. Jag berättar inte om att jag ska träffa Sonja imorgon, och hur skulle jag kunna göra det, för att förklara vem hon är måste jag förklara vad Sällskapet är och hur jag ens ska börja med att förklara det har jag ingen aning om, dessutom är det emot reglerna, vi är lite som Fight Club på det sättet, "The first rule about Sällskapet..."

Det är som om allt håller på att braka ihop, en känsla av stress och obehag, dissonans, som om mina två personligheter, ja inte två personligheter på samma sätt som i Fight Club, men mitt nät-jag och mitt vanliga jag, eller snarare mitt nya och mitt gamla jag, det jag som Axel känner, snart inte längre kan samexistera. Som om något håller på att hända, en brytpunkt, att mitt liv står inför en avgörande händelse. Att mitt liv går in i en ny fas. Fas 2.

Vår lilla chatt stannar vid det här ytliga och banala, det gör ofta det nu för tiden, det är inte som förr då vår råa jargong alltid genomsyrade våra chattar, ja även våra riktiga samtal, herregud, skulle Säpo ha avlyssnat våra telefonsamtal och vår textkommunikation så skulle de ha mycket att grotta ner sig i, även om det skulle bli svårt att placera oss i ett bestämt fack. Jag skulle antagligen framstå som kvinnohatare, judehatare och pro-självmordsbombare på en och samma gång.

Just ironi har en tendens att komma bort i textkommunikation och det är väl så man vet att man verkligen känner någon ordentligt, att man kan hitta en gemensam ton där man förstår vad som är skämt och allvar. Axel och jag har till exempel via Messenger planerat att starta terrororganisationen Annandag pingst-rörelsen, en väpnad gerilla som med självmordsbombningar under nationaldagsfirandet på Skansen som metod ska kräva att annadag pingst åter blir till nationell helgdag. Något som med en allt mer paranoid säkerhetstjänst och ett allt mer övervakat samhälle möjligen skulle kunna leda till att en varningsklocka hos någon myndighet någonstans plingar till. Fast vi är ju inte svartskallar i och för sig, så det är väl lugnt.

Det är också Axel som har levererat den bästa politiska analysen jag någonsin hört. Det var inför förrförra valet, eller om det till och med blir valet innan det, i alla fall, jag frågade honom vad han tyckte om det hela. Jag sa det med en syrlig ton, redo för ett bra svar, för även Axel hatar politik.

– Jag såg den där "duellen" på Agenda, sa han.

– Den mellan Fredrik Reinfeldt och Mona Sahlin. Och jag tycker man borde kedja ihop dem tillsammans och sen slänga dem i en sjö. Sen skjuter man ihjäl den ena och låter den andra dras ner av tyngden för att drunkna.

Precis min åsikt också.

# Kapitel 9

Jag försöker läsa lite, den är nästan slut nu, Propaganda, men jag kan inte koncentrera mig riktigt, tankarna flyr, dagdrömmarna. Känslorna.

Man kan väl säga att jag är en sån som har lite svårt för att relatera till mina egna känslor, okej inte för att det verkar så jävla speciellt, snarare låter det väl som vilken stereotyp man som helst, som något en äktenskapsrådgivare eller författare till nån psuedopsykologisk relationsbok skulle säga. Men jag behöver ofta intellektualisera mina känslor, formulera dem för mig själv i meningar eller förklara deras uppkomst som orsak och verkan innan jag förstår dem fullt ut, och jag vet av erfarenhet att starka känslor inte är något för mig, det är något jag undviker, det är vad min tillvaro i ensamhet, mina självstudier och min disciplin bidrar till, det håller mig lugn, det håller mig borta från mina känslor, för jag är lite som Spock i Star Trek, försöker vara logisk och inte känslosam.

Men jag planerar aldrig något, jag ser aldrig mig själv i framtiden, och faktum är att jag sällan ser mig själv alls. Och allt detta hänger ihop. För istället funderar jag på världen, studerar historia och filosofi, jag analyserar nuet med dess hjälp och jag kan ibland försöka föreställa mig olika samhällsutvecklingar för många år framåt i tiden. Samtidigt kan jag inte se mig själv om, säg, tio år, och har aldrig kunnat det.

Det är ett evigt nu där tidshorisonten som längst sträcker sig över ett halvår, en termin, lustigt nog tänker jag fortfarande i terminer vilket väl måste vara en kvarleva från skolan. Nu är det nyår och början av semestern som är mina hållpunkter i framtiden vad gäller mig själv, jag tänker inte på någon karriär, vare sig för arbete eller bostad, bara att fortsätta med det jag gör nu ett halvår till, sen får vi se.

Sen är det den sista komponenten, en annan slags karriär som folk tycker är viktigast av allt, den där urmänskliga saken som man inte kommer ifrån, reproduktionen, kärleken, vägen bort från ensamheten, den håller jag i schack för det mesta.

Någon skulle kanske säga att jag är asexuell, och det ligger det förstås något i, men jag gillar inte det där med identiteter, att det skulle vara sån jag är, allt det där identitetstramset är inget för mig, det är snarare ett uttryck för vår tid, hur folk maskerar sina egna val med en förment essentialistisk förklaring vilket får det hela att verka oundvikligt och för alltid skrivet i sten. Det är samma typer av människor som tror att de kan bete sig som ett arsle för att sen utropa "det är sån jag är" och inbilla sig att dessa ord utgör en besvärjelse som automatiskt ursäktar dem för vilket beteende som helst. Identitet är för dagens kids ett annat ord för subkultur, bara anpassat till vår tids söndercurlade ömtåliga små blommor som inte tål någon kritik, dessa bortskämda små lipsillar som hela livet fått höra hur jävla unika och underbara små varelser de är och som därför trott att världen är skyldiga dem något vilket efter ett snabbt möte med verkligheten lett dem in i sina små skyddade rum bestående av likasinnade självspäkare som försöker överträffa varandra i kränkthet.

Det är inte riktigt min grej. Man är vad man gör.

Jag ligger inte, och jag tänker sällan på sex, det är ingen viktig sak för mig även om jag kan tycka att det är hyfsat skönt med kroppskontakt. Det är väl logiskt, särskilt i vår tid då, att man gör detta förhållningssätt till en identitet, till en viktig beståndsdel i sin karaktär, och jag sa ju ibland, i alla fall till folk i Sällskapet, att jag var influerad av Zen-buddhismen vilket var just detta avseende jag då tänkte på, på avhållsamheten. Visst, jag hade väl lika gärna kunnat namedroppa valfri katolsk orden, men det skulle väl inte vara lika ballt antar jag. Utöver att katolska präster har ett rykte om sig att ligga med småpojkar då.

Min tillvaro med avhållsamhet, studier och självdisciplin leder i alla fall till en ganska effektiv jagupplösning, vilket väl även det ligger i linje med buddhistiska och andra österländska läror. Kanske borde jag gå all-in på det där och börja meditera och sån skit, åka till Indien och "finna mig själv" och allt det där, men jag vill fan inte bli en hippie. Mitt själsdödande repetitiva jobb är väl min meditation antar jag. Men blev det här, trots allt, resan där jag "fann mig själv"? Fann jag mig själv i Dresden?

För nu är det för mycket "jag", det är något jag inte kan släppa och det är anledningen till att jag inte kan koncentrera mig på min bok, att jag tänker på mig själv, jag känner mig själv i allt för hög utsträckning.

Men jag vet ju varför. Sonja. Jag ska träffa Sonja i morgon, det gör mig lite uppspelt, nervös. Det gör att jag tänker på mig själv istället för en abstrakt omvärld och det leder till den tvångsmässiga självrannsakning där irrationella känslor skapar obehag och tvingar mig att analysera mig själv som om jag vore ett av mina studieobjekt.

Dags att gå en promenad igen, sakta jobba mig uppåt, hemåt, fast helst på vägar jag inte gått förut. Hade tänkt stanna någonstans på vägen, sitta ner igen, ta en öl eller en kaffe, men plötsligt har jag kommit tillbaks till hostelet. Det är helt tomt på rummet, jag sätter mig i sängen och kollar datorn, äntligen kan jag höra senaste Psykradikalerna som jag hittar på någon poddplattform. Det handlar om knark. Ett inte helt ovanligt tema, men i det här avsnittet har Pelle som gäst tagit med en knarkförespråkare som talar länge och väl om knarkets positiva effekter på ett sätt som är ganska ovanligt att höra om i Sverige. Visst har det där förändrats en hel del de senaste åren, nu är det inte bara skräckpropaganda längre, nu återkommer det istället krav på att den svenska drogpolitiken bör läggas om då den varit ett misslyckande, och dessa röster blir fler och fler liksom de tycks ha större delen av forskningen i ämnet som stöd för sin tes. Men det handlar om skademinimering, om att betrakta narkomaner som sjuka och inte kriminella, om att vi måste se verkligheten för vad den är, torra och seriösa förståsigpåare som med allvarlig min vill råda bot på ett samhällsproblem.

Vad jag hör nu är istället drogpropaganda man förknippar med 60-talets flower power-era, Kenny Goldman, så heter gästen, uppmanar folk att knarka då det är bra för dig, att det är sinnesutvidgande och ger dig positiva självinsikter, att samhället skulle må bättre om vi knarkade mer. Han pratar om nödvändigheten av legalisering, inte bara avkriminalisering. Pelle själv hävdar i avsnittet att en ordentlig psykos är starkare än alla former av psykedeliska droger han har testat och den ultimata upplevelsen, i alla fall i dess inledning, men håller med om att LSD definitivt är något alla vuxna människor bör testa, särskilt de stackare som tillhör det psykosfria spektret, och de talar sen om vad Ernst Jünger har sagt i ämnet.

Knark har aldrig varit något för mig, men sen dricker jag ju knappt ens längre. Jag tar en öl då och då och nu de senaste dagarna har det blivit flera om dagen, men full blir jag sällan nu för tiden. Förr var det standard, det var vad man gjorde, söp sig full på helgerna, efter ett tag började jag tycka det var tråkigt men fortsatte ändå, sen gjorde jag det mer och mer sällan, sen slutade jag.

Att sluta supa innebar samtidigt att man slutade umgås med folk, då det var vad det mesta av umgänget kretsade kring. Samtidigt slutade väl många andra att supa med, eller trappade ner, men det var till följd av att de skaffade familj och där med andra intressen. Hur som helst så korrelerade mitt minskade supande med mitt minskade sociala liv. Men jag saknar varken ruset eller umgänget.

Däremot gillar jag fortfarande öl, som nu till maten på semestern, och jag kan ha ett sexpack folköl hemma i kylen ibland och så där. Knark däremot vet jag inte så mycket om. Visst låter det lite lockande det där med LSD som de pratar om i podden, men hur det ens skulle gå till om jag ville skaffa mig det vet jag inte ens, inte längre då alla gamla bekanta som skulle kunnat fixa det nu är så avlägsna, dessutom är jag för oföretagsam för att ens orka ta tag i det. Hasch, som väl var och varannan människa röker nu för tiden är det enda preparat jag testat och skulle väl inte vara några problem att komma över, men det gör mig mest illamående och påminner ändå allt för mycket om alkohol, fast man ju inte blir bakis förstås.

Bakfyllan är en annan anledning till att jag undviker ruset. En heldag som går förlorad till att ligga i fosterställning, oförmögen att ens läsa eller göra något produktivt, med en ångest så stark att jag mest vill kasta mig ut genom fönstret.

Förr kunde fyllan få mig att tappa kontrollen, vilket jag upplevde som något positivt, det var vad jag behövde då jag tyckte jag varför stel och tråkig i sociala sammanhang, men nu blir jag snarare rädd av att tappa kontrollen och vill istället undvika det till varje pris.

Ensamheten på rummet har i alla fall fått mig att slappna av och jag får nu ro till att läsa ut min bok.

Den kändes lite daterad men hade ändå många intressanta poänger, även om propagandabegreppet användes lite väl brett. Snabbt skriver jag ner en flummig sammanfattning av boken till Sällskapet, jag är inte så noggrann, skriver till exempel inte först i något skrivprogram och ser över det utan kör direkt i forumets litteraturtråd över samhällsteoretiska böcker, blandar referat med mina egna ibland långsökta reflektioner medan jag bläddrar i boken för att se vad jag har strukit under.

Det blir 45 minuters arbete, ett kreativt utlopp som får mig att må bra, därefter klickar jag runt lite i denna del av forumet, jag hördefinitivt till de mest aktiva vad gäller att diskutera samhällsteori. Ofta går det till just så här, någon skriver om en bok, kanske länkar till en längre artikel någonstans, varpå en diskussion följer där de som läst diskuterar och andra ställer frågor. Ibland blir det lite mer uppstyrt, som i våra studiecirklar.

Nürnberg i morgon, hur längesen var det jag lämnade Malmö? Dagarna flyter ihop. Får bli ett sista farväl av Dresden nu, en liten sväng till, en macka någonstans, kanske en öl till. Måste reka, kolla spårvagnstabellen till i morgon, kolla vart ifrån den går, när jag måste upp i morgon, packa ihop mina grejer, vara redo. Kollar Wikipediasidan om stan också, det finns ett museum tillägnat Albrecht Dürer, ett annat om Nürnbergrättegångarna. Nazism eller renässans, eller båda två, eller ingen alls, det får jag bestämma när jag är där. En borg finns det också. Det ser fint ut.

# Kapitel 10

Så jag har färdats till den dekadenta Förbundsrepubliken. Flera timmars bussfärd, genom Chemnitz och Bayreuth bland annat, om den första staden vet jag ingenting och den såg skittråkig ut, om Bayreuth vet jag en endaste sak, att Richard Wagner kommer därifrån, och av det lilla jag såg från fönstret så såg stan betydligt mysigare ut. Opera är väl inte direkt min konstform, jag är utpräglat fulkulturell av mig, gillar hårdrock och hötorgskonst, akvareller med fruktmotiv, distade elgitarrer. I alla fall om någon hipp jävel frågar, då kör jag stenhårt på det, framhäver min pöbelkaraktär utan att röra en min. Ska alltid vara så där jobbig och svår, säger alltid medvetet fel för största möjliga irritation, om jag nu nödvändigtvis måste tala med främlingar alls då. Anpassar mig efter vad det är för publik, men enligt någon slags tvärt-om filosofi.

Som med det där att jag ibland kallar mig feminist. Det var någon diskussion om det på jobbet, då bland folk som säger "feminister är extremister" och liknande, då var jag självklart feminist, hävdade jag, först med en axelryckning, sen gick jag till angrepp,"vadå, vill du att kvinnan ska stå vid spisen, tjäna mindre och förbjuda aborter eller vadå?" De bara stirrade på mig. Att kalla sig feminist bland gubbarna på fabriken är fullkomligt sinnessjukt, ordet framkallar för dessa människors inre en bild av en ettrig, fet, ful och blåhårig konstskolestudent med nosring som inte rakar sig under armarna, hatar sex och vill förbjuda porr.

Annat var det när jag och Axel var på Möllan sist, han var hemma och hälsade på och vi hamnade via en bekant bland en massa duktiga 25-åringar med Fjällrävenryggsäckar på Vegan Bar, de tycktes tillhöra den där grupperingen som alla hatar nu för tiden, den där typen av vänster som intresserar sig för negerbollsfrågor, som tycker det är viktigt att använda rätt ord och vill pådyvla alla sina småborgerliga vett och etikettsregler. De såg ut som sådana i alla fall, men jag kanske bara är fördomsfull.

Jag minns inte hur det dök upp men det var något med att någon tyckte det var vansinnigt att en person, nån kändis antagligen, kanske en politiker, inte ville kalla sig själv för feminist.

– Jag är inte heller feminist, sa jag då och började prata om att ordet är för vagt och utkrävde i så fall en tydlig definition. Påpekade att jag skiter fullkomligt i om kvinnor blir presidenter eller hamnar i börsstyrelser och gav mig in i ordvrängningar, hävdade att begreppet är förlegat och onödigt. De stirrade på mig med samma förfärade blick som de på fabriken.

En annan gång hamnade vi vid samma bord som två tjejer som hade en indiepodd och alla började prata musik medan jag som vanligt zonade ut, hamnade bortanför diskussionen och stirrade ut i intet. En av tjejerna förbarmade sig snart över mig och försökte få in mig i samtalet, vara trevlig och social, så hon frågade vad jag lyssnar på för musik.

– Metallica. Svarade jag gravallvarligt.

Min fulkulturella smak är dock mest en pose för att irritera pretton, jag lyssnar faktiskt på "svår" musik och gillar "knäppa" filmer också. Throbbing Gristle och Einstürzende Neubauten finns i skivsamlingen, Lynch och Haneke bland DVD:erna. Det borde väl räcka för att skilja mig från alla normies och placera mig ett snäpp ovanför den ociviliserade pöbeln. Men jag upptäcker sällan något nytt, lyssnar mest på samma skit jag alltid gjort och vad gäller knäppa filmer har väl intensiteten minskat även där till förmån för att glo på de  Netflix- och HBO-serier som alla andra också gör. Klassisk musik, även opera, tycker jag kan funka som behaglig bakgrundsmusik ibland, men jag kan inte mycket om genren, mina kunskaper om klassisk musik sträcker sig inte längre än soundtracken till Stanley Kubrikfilmer. Så mycket om opera vet jag i alla fall att när bussen passerade en Nibelungen Strasse i Bayreuth så förstod jag att det var en Wagnerreferens.

Men nu är jag framme och ikväll ska jag träffa Sonja. Stan är vacker, den skiljer sig från Dresden som är lite vräkigare vilket har att göra med när de två städerna hade sin storhetsperiod, Nürnberg hade sin under medeltiden, Dresden under 1600-talet och de båda städerna har kvar sin storhetsperiods karaktär än idag. Här är det mysigare snarare än pampigt, det är korsvirkeshus och en ringmur som skärmar av gamla stan där en stor fästning huserar på en höjd i norr. Jag bor strax sydöst om ringmuren och promenerar runt i gamla stan och mår bra, bryr mig inte om att gå utanför murarna, vänder istället tillbaks in på nya gator och torg, fler kyrkor, statyer och gamla torg att glo på, lokaliserar Dürermuseet som finns i konstnärens gamla bostadshus och går upp till fästningen, glor på utsikten och läser på skyltar men skiter i att betala för att gå in på museet där, vänder ner till stan igen, tar en öl på något torg.

Semesterkänslan igen. Vandra upp och ner längs gatorna, bara ta in vad man ser, stanna och ta en öl, läsa en bok utan stress, nu har jag tagit mig an en klassiker, Sigmund Freuds Vi vantrivs i kulturen. Känner till boken i stora drag men har aldrig läst den innan. Kan inte säga att jag gillar Freud direkt, läste Vardagslivets psykopatologi för några år sedan och slogs av hur fånig den var, visst, jag hade väl tänkt mig att mycket skulle vara passé, att hans idéer kanske var förlegade idag men ändå banbrytande för sin tid, men den kändes bara banal med alla sina fåniga och långsökta vardagsexempel och jag tänkte att Freud nog inte alls var en stor tänkare utan snarare sin tids Mia Törnblom.

Men den här är bättre. Folk som gillar Freud, i Sällskapet är det framförallt Amanda, i viss mån Pelle, de pratar om att det är skillnad mellan den tidige och den senare Freud, och den här tillhör den senare, mer pessimistiske tänkaren som flyttat fokuset från att enskilda individer kan botas för sina psykologiska besvär till att börja ana att världen i sig är sjuk, och obotlig. Det är i alla fall intrycket jag får nu när jag läser, jag har redan kommit en bra bit, jag sträckläste i flera timmar på bussen innan. Visst är det banalt, det är samma visdom sen antiken, det där med att vi inte blir lyckliga, att vi måste drömma, bara att det här är nedgeggat i hans egna psykologiska begreppsapparat vars vetenskaplighet kan ifrågasättas.

Teknikutvecklingen som idag är så fantastisk att den till och med överträffar sagan gör oss likväl inte lyckliga, skriver Freud 1932 och jag skakar leendes på huvudet, förundrad över att det där gamla pervot kunde vara så vidsynt trots allt. Att han kunde vara så rätt i tiden, helt synkad med vad som snurrar i min egen hjärna just nu.

Det börjar klia i fingrarna och jag vill skriva något i Sällskapet om det här, en jämförelse med den förra boken jag läste är på sin plats, men jag har lämnat datorn hemma på hostelet nu, den behövde laddas och jag tänkte ändå återvända dit nån timme innan jag ska träffa Sonja ikväll, slappa någon timme, kolla vad som hänt i Sällskapet.

Freud får mig att tänka på vad Bengt en gång sa, Bengt var en gubbe på postterminalen där jag jobbade efter gymnasiet, och jag minns så tydligt den där gången i fikarummet då vi satt och drack kaffe efter lunchen när Bengt med Sydsvenskans tv-del i handen plötsligt började muttra.

– Tänk, förr fanns det bara en tv-kanal och när man hörde om att det i USA fanns flera stycken så tyckte man det lät som ett drömsamhälle. Nu har vi hur många kanaler som helst, men ändå tycker man bara det är skit på allihop.

Det är märkligt, för i mitt minne av denna händelse så ser jag hur folk i fikarummet, ungdomarna runt omkring, log snällt och sen kollade ner i sina mobiler, men det kan inte stämma då detta var före smarttelefonernas intåg, reaktionen var hur som helst något liknande. Folk bemötte hans visdomsord som rolig kuriosa, visserligen sann men också utan poäng, bara en anekdot om en svunnen tid, ingen kritik av vårt tillstånd. Det är som det är för att det är som det är.

Men orden satte sig på mig, det var det flera av Bengts ord som gjorde, jag vet inte om han blev så där filosofisk på slutet, han hade inte långt kvar till pensionen då, men jag minns en annan sak han sa, det var när vi fått nya maskiner som sorterade breven effektivare utan vår medverkan och vars införande resulterade i att vi fick större mängder brev att hantera, vilket gjorde jobbet stressigare.

– De uppfinner nya maskiner som utför jobbet åt oss, och då får vi mer att göra. Så löd hans enkla konstaterande.

– Ja, sa vi och skakade på huvudet. Någon ideologiskt skolad och fackligt engagerad skakade kanske på huvudet lite argt och tänkte sig att vi borde kräva kortare arbetsdagar som kompensation, men de flesta skakade på huvudet leendes, fast försäkrade om det oundvikliga i det hela, att det bara är så det är.

Idag behöver vi inte ens tv-kanaler, vi har alla allt vi vill se, när vi vill se det. En motsvarighet till Bengts spaning för mig skulle väl vara att om någon när jag varit liten förklarat konceptet med Spotify och Youtube för mig så skulle jag se det som en sci-fi utopi. All musik, evigt med film, gratis, ett klick bort. Hur är det ens möjligt? Hur kan man någonsin vara uttråkad när man alltid kan titta på filmer där folk snubblar och får pajer i ansiktet. Eller på gulliga kattungar. Eller lyssna på vilken låt man vill, precis när man vill. Eller porr. Vilken pervers böjelse du än har så kan du få din snuskigaste fantasi uppfylld framför dina ögon precis när som helst, vi är alla som dekadenta romerska aristokrater som med en handviftning kan få oss vilket skådespel vi vill, byta precis när vi vill, hur vi vill. Men inte fan tycker vi att vi lever i nån utopi för det. Inte fan är vi lyckliga för det.

Detta anade redan gamle Freud. Vi kommer få fler roliga prylar, men de kommer inte göra oss lyckligare. Han kopplar det såklart till sina egna flumteorier som handlar om att alla alltid vill knulla det ena och det andra, men sen, liksom i förbifarten, nämner han att en anledning till att vi vantrivs i kulturen är att civilisationen oundvikligen leder till att den individuella friheten måste kuvas.

Han nosar på vad senare teoretiker skulle förstå klarare. Det som vi i Sällskapet försöker stävja, eller åtminstone försöka förstå. Hur vi går mot ett totalt kontrollsamhälle, att tendensen leder oss dit, mot det oundvikliga slaveriet. Det är samhällets största lögn, att vi blir friare, att individens möjligheter ständigt vidgats då vi kan flyga till andra sidan av jorden, att individen blivit viktig och kollektivet försvunnit är något de flesta tar för en självklar sanning. Familjen, klanen, bysamhället, dessa strukturer har brutits ned, visst är det så, men individen har inte befriats utan bara gått upp i ett nytt, ännu större, ännu mer förlamande kollektiv. Systemet.

Staten, kapitalet, det teknoindustriella samhället. Ur detta kollektiv kan du aldrig bryta dig loss. Du kan bara le och skaka på huvudet när någon påpekar alla dess absurditeter.

Nürnberg får mig att må bra. Kringstrosandet, intrycken, förväntan inför kvällens möte. Jag tänker jag går längs muren och jobbar mig hemåt, klockan är runt fyra och jag har spenderat många timmar i gamla stan nu. En strippklubb dyker upp på min högersida, en till mitt emot. Det knackar till och jag tittar upp. I ett fönster står en tjej iklädd raffset och pekar "kom" med sitt pekfinger. Blir lite paff men går vidare, en strippa som vill ha in mig på klubben? Det var ju en upplevelse.

– Hallo! Jag tittar upp igen. Ett nytt fönster, en ny tjej i utmanande klädsel som vill ha min uppmärksamhet. Jag hinner inte tänka mer innan jag hör ett nytt "hallo", ett till, åter ett till och nya knackningar på fönstren.

Jag befinner mig i ett sånt där "red light district", det fattar jag nu. Till höger finns vad som ser ut som ett vanligt bostadshus, men i var och vartannat fönster står en tjej i sexig outfit och ropar på mig, till vänster enbart den höga stadsmuren och jag ser inga gator som korsar, ingenstans jag kan svänga av. Jag känner mig dum, jag borde ha vänt men nu är jag redan en bit in och fortsätter framåt i denna märkliga korridor, helt ensam, med ett tjatter av visslingar, fönsterknackningar och glada "hallo!" till höger. Först bemöter jag det hela lite förvirrat, ler lite blygt, säger "hallo" lite tyst och tittar bort, varpå allt upprepas då någon ny lyckas fånga min uppmärksamhet. Husmassivet fortsätter längs med muren som kröker lätt, det skulle kunnat vara ett ganska mysigt område det här, en gågata längs muren, lätt svängd med bara en riktning. Nu känns det olidligt, jag känner mig dum, bortgjord och mer och mer skamsen. Tar den aldrig slut? Jag kan inte se vart det slutar på grund av svängen utan vandrar vidare, ensam på gatan med det bisarra ljudet av horor som vill sälja mig sex i mitt högra öra.

Tänker på tiggarna och försäljarna hemma i Sverige, de där från Greenpeace, Röda korset och vad det är, och jag beter mig på liknande sätt här som jag gör på gågatan i Malmö, ignorerar så långt det går, stirrar rakt fram, ler och hasplar ut mig ett vänligt men bestämt "nej tack" när det krävs, stannar aldrig upp, sänker aldrig farten, försöker se upptagen och målmedveten ut.

Med jämna mellanrum finns det en dörr in till husen och utanför står en kvinna, i regel äldre än de i fönstren, men klädd och uppsminkad på samma sätt, de fjäskar dock inte som de i fönstren, ser bara redo ut. Är det till henne man vänder sig? Ska man gå fram och typ "goddag, jag är intresserad av hon där, brunetten på andra våningen, tredje fönstret från vänster."? Utanför ett ställe sitter det en skylt i fönstret, "Room for rent" står det. Det är väl så det funkar, hororna är egenföretagare, hyr ett rum i vart det ingår, ja, beskydd? Kondomer?

Nu börjar jag få ordning på mig själv, jag rör inte en min, tittar rakt framåt, luras inte längre att titta upp när någon knackar, visslar eller ropar. Efter ett tag byts den vanliga husfasaden ut mot ett regelrätt skyltfönster där det sitter en tät rad av barstolar med namn under. "Anna", "Steffani", "Candy". Först sneglar jag, men jag vrider snart på huvudet, i alla fall lite, nu ser jag också ett slut på kvarteret där framme, snart kan jag svänga upp åt höger och komma här ifrån, vilket får mig att andas ut. Det är så vansinnigt. Det är väl ingen rusningstid nu, jag är ju den enda mannen på gatan, så de flesta barstolarna är tomma, men på några stycken sitter det en uppiffad, ung snygg tjej och ser uttråkad ut, tills hon får syn på mig och sätter igång med sitt säljande. Nu sneglar jag själv, vill att nästa tjej ska flirta med mig, "Hello!" säger hon, blinkar överdrivet med ena ögat, varpå jag ler lite tillbaks och går vidare, tar mig äntligen där ifrån. Jag känner mig smutsig. Sen kommer en annan noja.

Jag har svängt upp och är nu i de normala kvarteren där det är folk på gatorna, men vad tror de om mig? Vad tänker de när de ser en man komma gåendes från det hållet? Jag tittar skamset ner i marken, jag ser skyldig ut, tänker jag, sen blir det ännu värre. Sonja! Tänk om hon såg mig, tänk om hon, eller någon hon känner ser mig komma ut härifrån och tror jag är en sexköpare. Hon är ju i stan. Fan, det här är så pinsamt. Känslorna väller fram, det är för mycket att processa, hela denna lilla promenad på någon enstaka minut har gjort mig yr och jag sätter mig på närmsta ställe och tar en öl, det är mer av ett kafé än en bar, men skitsamma.

Det är inte så mycket av en feministisk rättrådighetskänsla som det är en gammaldags moralkänsla som dominerar mitt intryck. Äcklet.

Inte över hororna, men över männen, över mig själv. Att jag är tänkt att gå där framför skyltfönstret och välja min vara, knulla den och sen gå vidare i livet som om ingenting. På så sätt är min sexualmoral i överensstämmelse med den svenska sexköpslagen, det är männen jag äcklas av, det är dem jag ser ner på, inte hororna. Nu ser jag visserligen inte poängen med att göra min personliga sexualmoral till allmän juridisk lag också och jag skiter väl mest i om folk vill knulla horor eller inte. Jag vet ju också att Tyskland har legaliserat sin prostitution, att det betalas skatt och görs kontroller och bla, bla, bla. Men den här kulturkrocken var jag inte beredd på. Jag känner mig pryd.

"Room for rent", att det inte var skrivet på tyska säger väl något om det hela, östeuropeiska, afrikanska och asiatiska tjejer från urusla förhållanden som blivit ivägskickade till Tyskland för att tjäna ihop till den eviga skuld de är skyldiga någon maffiaboss eller hallick, utsatthet, misär, förnedring. Slaveri, det är vad det är. Och dit går rika västerländska män, väljer och vrakar bland de desperata tjejerna som gör sitt yttersta för att låtsas vara intresserade, spelar kåta och flirtiga.

Jag tittade på henne. Den sista, där när jag såg att jag snart var framme, att jag strax kunde gå därifrån, jag sökte hennes blick, ville att hon skulle flirta med mig, ville se henne låtsas, ville se hur hon skulle le och ge mig uppmärksamhet för att försöka få mig i säng. För att få mina pengar. Äcklet. Jag känner mig äcklig nu.

Fan. Det var ju så mycket bättre idag, det var så skönt att komma till en ny stad, det var så mycket bättre än igår, det var nya intryck, medeltidshistoria på skyltar, statyer och kyrkor, Sigmund Freud och tillståndet med världen, allt elände var abstrakt och därför hanterbart, det fanns inget Jag. Men nu blev jaget med ens mer påtagligt än på länge, att jag finns till och är en biologisk varelse blev så tydligt. Det är en rent fysisk känsla. En tjej som ler mot en, någon som söker ens uppmärksamhet. Det är enkel psykologi. En tjej som ser bra ut och ler mot en och söker ens uppmärksamhet, en tjej iklädd bara sexiga underkläder som ler mot en, flirtar med en, tilltalar en direkt och som söker ens uppmärksamhet är ännu mer påtagligt. Ett par minuters vandring med tjogtals tjejer som gör samma sak. Det spelar ingen roll att jag vet att de låtsas, det sätter sig liksom ändå, jag reagerar fysiskt. Själen och kroppen. Jag vill inte veta av kroppen, jag vill vara Zen, jag ville inte tänka på det köttsliga, men nu väller det över mig.

Det var som med Tinder i vintras. Skyltfönstren. Man köper och säljer inte sex på Tinder, det är samförstånd, det är jämlikt. Men man tittar i skyltfönster. Och man lägger upp sitt eget skyltfönster. Man väljer och vrakar. Man känner sig skamlig.

När den väl var klar, min profil med selfien framför spegeln och det korta, pretentiösa försöket till skämt, "Gillar svår humor som Schopenhauer" till presentation, så var det dags att börja svajpa. Det går till så att man får se en bild på en tjej, i mitt fall, man får välja om man är intresserad av tjejer, killar eller båda, som du sen sveper åt vänster om du är ointresserad eller till höger om du är intresserad, varpå bilden försvinner och en ny tjej dyker upp. Man kan klicka på bilden för att få fram en till, man kan lägga upp ett par stycken, och så finns det den lilla texten om sig själv då. Det går undan, man hissar eller dissar baserat på utseendet och den korta presentationen, sen är det dags för nästa, och nästa. En överlägsen känsla infinner sig där man tycker sig välja och vraka. Men det krävs så klart att någon gillar dig också, och om ni båda gör det så meddelas det att du fått en matchning vilket betyder att en chattfunktion öppnas där man kan börja småprata och styra upp en riktig dejt, vilket är själva syftet.

Smidigt, modernt, enkelt och jämställt, ingen moralism bara vuxna människor som bestämmer vad de själva vill, ett ypperligt forum för att träffa sin framtida partner eller bara tillfälliga sexuella förbindelser.

Först var det spännande, jag var fortfarande lite rädd och pulsen var hög, men jag betade mig igenom den till synes oändliga raden av tjejer, med inte ens en halvminuts betänketid på varje. Man väljer åldersspann och hur långt ens sökfält ska täcka, jag valde 25-45 år, tre mils räckvidd. Det visade sig vara mycket då det täckte in hela Köpenhamn, vilket jag inte tänkt på, jag ville väl mest få in Lund, Staffanstorp och lite så där, kanske tänkte jag att det är bra med stor räckvidd, att det kanske inte finns så många där ute, men tänk, så internationell den här appen är, ett instrument för den gränslösa kärleken. Men pallar jag åka över sundet för att träffa någon? Jaja, man ska aldrig säga aldrig. Så naiv jag var.

Småleendes, nästan fnittrande, låg jag i sängen och svepte, det var ju lite kul det här, tiden gick och efter ett tag så tröttnade jag. Dagen efter, en torsdag, så plingade min mobil till på jobbet, det var en avisering från Tinder, "Du har fått en ny matchning!".

En 28-årig arkitektstudent, 17 kilometer bort, har gillat mig. Och jag har gillat henne, vi gillar varandra, det är klart nu, appen har gjort sitt på bara en dag, det här är ju helt fantastiskt! Jag minns henne från igår, nu när vi matchat kan jag se hennes profil igen, hon skriver att hon gillar Twin Peaks, är från Umeå, bor i Malmö men pluggar i Lund och poserar med ett glas öl på Saplas uteservering. Fotona är lite diffusa, det är inga närbilder, men hon ser söt ut, ljusbrunt halvlångt hår. Resten av arbetsdagen har jag ett fånigt leende på läpparna.

Men nu då? Vi ska ju börja chatta, vi ska ju bestämma att ses, det borde ju inte vara så svårt, vi gillar ju varandra, det vet vi ju redan, teknikens under har ju sett till att den mest grundläggande frågan redan är avklarad, tagit bort det jobbiga sociala momentet där man annars trevar sig fram i evigheter, oviss om vad den andre egentligen tycker om en, här är det ju redan klart, jag är intresserad av henne, hon är intresserad av mig.

Varför skriver hon inte till mig? Varför frågar jag mig varför hon inte skriver till mig, den som sa det kan va det, jag borde väl lika gärna skriva först själv, det är ju skitsamma, det här är ju jämlikt och modernt, vi är två vuxna människor som vill ses och lära känna varandra bättre och nu ska det bara styras upp, den rent praktiska biten. Jag drar på det länge, plockar fram telefonen, tittar på profilen för hundrade gången, öppnar chatten men kommer inte på något att skriva. Börjar svepa lite nya tjejer istället, fastnar länge, blir kräsnare efter ett tag då det inte längre känns lika kul, det blir mer vänstersvepningar än högersvepningar, jag är hemma från jobbet nu, sen eftermiddag/tidig kväll, det är fortfarande lite kul men inte med samma spänning som igår. Senare på kvällen plingar det till igen, "Du har en ny matchning!". En till, det här är otroligt. Så snabbt, för mig, jag som nyss var en asocial bortkomling utan umgänge som inte varit i närheten av en tjej på år och dar, här sitter jag i min lilla lägenhet och är plötsligt värsta playboyen.

Naiv. Det var vad jag var. Den följande en och en halv månaden skulle större delen av mitt inre liv kretsa kring denna satans mobilapp. Tinder visade sig bara vara ännu ett socialt medium som följer samma logik med självmanipulering, stimuli och retning och som med alla andra sociala medier leder det en i samma riktning, ner i en olycklig avgrund där man snart börjar hata hela mänskligheten lika mycket som man hatar sig själv. Då alla jag såg genom Tinder var människor av det motsatta könet fick det hela dessutom en misogyn karaktär. Där Facebook och Twitter fick mig att inse att större delen av mänskligheten var idioter fick Tinder mig att bli kvinnohatare.

Alla tjejer verkar ju vara helt jävla dumma i huvudet. Varför skriver var och varannan att de gillar "äventyr"? Vad fan menar de ens? Nio av tio presentationstexter är fullkomligt menlösa och intetsägande, om de nu ens bryr sig om att skriva någonting alls, överanvändandet av emojis är alarmerande, en oproportionerligt stor massa meddelar mig att de sysslar med yoga och en återkommande fras är att de tycker humor är viktigt, typ "Få mig att skratta och jag är din!" vilket för mig är liktydigt med att de själva måste vara fullkomligt humorbefriade.

Alla vill resa, en del säger att de är "intresserade av kultur". Jaha, kultur i vilken bemärkelse då? All kultur? Hälsofreaks finns det i överflöd, de verkar alla så sjukt jävla präktiga och duktiga, som med det där att så många kräver att man ska vara rökfri. Jag röker inte heller och rent objektivt vore det väl något negativt med en rökare även för mig, man slipper bli lämnad inne på krogen när det blir rökpaus och det är väl inte så skönt att hångla med någon som precis tagit en cigg heller. Men att det är så viktigt att man vägrar träffa en rökare och därför skriver det i sin presentation? Det måste handla om hälsofreaks och deras märkliga syn på världen. Att skriva att rökare undanbedes säger mig att människan är sjukt tråkig och jag föredrar en som poserar med en cigg på någon av sina bilder. Men folk som verkar lite kul, som signalerar att de inte tar det på så stort allvar, som verkar lite roliga eller intressanta, de är extremt få i förhållande till alla normies, det går tjugo "jag gillar att skratta och resa och äventyr och bla, bla, bla" på en som verkligen har humor och något intressant att säga och de få som ändå finns, de matchar sällan med mig. Sen finns det de som känner sig bemödade att meddela att "om du inte tänker skriva till mig så behöver du inte heller svajpa höger" och där är vi något på spåret vad gäller gåtan med Tinder.

För det är naturligtvis inte alls så att en app plötsligt har löst det där krångliga sociala spelet mellan könen. Det är naturligtvis inte alls så att en matchning betyder någonting alls, i alla fall inte för tjejerna. Männen svajpar höger mest hela tiden, kvinnorna väljer och vrakar, en matchning för dem är bara ännu en i en lång rad av uppvaktande män att välja mellan. Det är samma spel med samma regler, bara på en ny arena. Samma samhälleliga normer, samma jävla skit, bara anpassat till den nya sociala medierverkligheten vi alla lever i.

En matchning är samma sak som en notifikation, en retweet, ett gillande, en kommentar, en röd siffra uppe i hörnet som ger en ett kortvarig stimuli, en dopaminkick. Men snart vänjer du dig vid det, du behöver mer, starkare doser, fler kickar, istället för att en notifikation ger dig tillfredsställelse så ger istället avsaknaden av notifikationer dig en känsla av obehag. Du har blivit beroende, manipulerad av de mystiska algoritmerna och det spelar ingen roll om du inte längre gillar ditt sociala medium, du klarar dig inte längre utan det och du kan inte komma bort ifrån det. Att avsluta ett aktivt konto är svårt, leder till abstinens och ofta även återfall.

Tinder är inte annorlunda, bara att dopaminkicken här är ännu starkare då den signalerar en potentiell chans till sex, kärlek, reproduktion och lycka. Varför dess negativa sidor på samma sätt förstärks. För oss känslomässigt labila och socialt efterblivna människor riskerar det att bli en förstärkning av allt elände, bara ännu en arena att vara en evig förlorare på. Det var väl också vad som hände.

Efter stora mödor tog jag mig ur passiviteten och skrev någon slags öppningsfras till en av mina matchningar. Men hon svarade inte. Ibland svarade de, ibland inte, det hände aldrig att någon jag matchade med själv inledde konversationen, det är männens jobb.

Som flera alltså påpekade redan i sina presentationstexter, de tyckte det var jobbigt att matcha med någon som inte skrev något till dem, men tanken på att de själva skulle bryta denna jobbiga tystnad skulle innebära att de åtog sig den manliga sysslan att först säga "hej", och detta  föreföll dem så sinnessjukt att de istället på förhand varnade framtida potentiella matchningar om hur reglerna såg ut. Samma sak med alla dem som i sina presentationstexter skriver att de inte gillar långa chattar, att de snart vill ses för att se om kemin stämmer, vad de säger är att killen måste bjuda ut dem, tanken på att de skulle göra det själva kan de inte ens föreställa sig.

Jämställdhet. Knappast. Tinder förstärker tvärt om det gamla, det unkna.

Sen blev det jobbigt att gå ut. Varje ansikte på stan, varje kvinna mellan ung vuxen till lägre medelålders tittade på mig, det inbillade jag mig i alla fall, jag tyckte jag kände igen dem alla, jag har svept förbi dem, många åt höger. Stan är inte särskilt stor.

Fan! Vad gör jag om jag ser en av de jag matchat med? En jag matchat med men inte skrivit något till, eller som jag skrivit till men som inte svarat, eller ännu värre, en jag börjat chatta med? En del bodde ju i närheten, en av dem bara en kilometer bort. Och utsattheten, exponeringen, alla kan ju se mig där, gamla klasskamrater, jobbarkompisar, bekantas bekanta. Min lite tokroliga presentationstext, den som skulle signalera min distans till det hela, är inte den i själva verket gravt jävla patetisk? Det kommer i alla fall många att tycka, inte för att jag bryr mig om vad folk tycker, folk är idioter och de fattar inte min humor, jag skiter i dem men...

Varför svarar hon inte? Vi chattade ju lite, vi var ju mitt i något, sen blev det tyst. Ska jag skriva igen? Men jag slutade ju med en fråga, det borde vara hon som skriver nästa gång, verkar det kanske påstridigt om jag skriver igen?

Det finns en funktion som heter "Superlajk" också. Om jag fattat det rätt så innebär det att man matchar fast det liksom är ensidigt, man visar att man verkligen, verkligen gillar någon. Dessa superlajks är begränsade, du har bara någon enstaka att bränna, men jag vågar aldrig superlajka, om vi inte matchar så är det väl ändå ingen chans, eller? Det verkar så desperat. Appen är gratis men man kan köpa extraversioner, premiumkonton, guldkonton, pluskonton eller vad de heter vilket ger fler funktioner, fler superlajks och att man kan se vilka som gillat en, vilket skulle kunna underlätta rejält. Men om de gillat mig och jag inte dem så, ja, då gillar jag dem ju inte. Det känns desperat det också.

Att överhuvudtaget skaffa Tinder, att ens syssla med nätdejting är så enormt långt borta från mitt vanliga jag, så att dessutom betala pengar för det, nä, någon måtta får det vara. Men tänk om jag missar någon, om det finns en tjej där ute som är den perfekta matchen, bara att jag var på lite dåligt humör och svajpade vänster för jag var lite uttråkad, kanske någon som inte är så värst fotogenique men på alla sätt underbar? En som verkligen gillade mig, mitt utseende, min presentation, kanske någon som sett mig på stan och alltid velat veta vem jag är och nu ser sin livs chans? Men helvete. Det är ju bara idiotiska fantasier. Någon som ser mig. Haha.

Tänk sen att betala pengar för att se vilka som gillat en och därefter inse att det är otroligt få, att räkna ut ration mellan ens egna gillanden och folks omdömen om en själv, och inse att skillnaden är gigantisk. Det skulle döda den sista lilla bit som finns kvar av mitt skrumpnade självförtroende. Gratisversionen får det förbli, längre än så går jag inte.

Det blev aldrig att jag gick på någon dejt. Det kom aldrig till det. Det stannade vid ytliga fraser, ibland småtrevligt, men sen tog det stopp. Jag bestämde mig för att de var tråkiga, men sen visste jag inte heller hur det skulle gå till. Fråga om de vill ta en öl? Jag antar att det var det man skulle gjort, men det gjorde jag aldrig, och inte de heller. Någon frågade vad jag gjorde ikväll. "Är bara hemma", sa jag. "Jag också", sa hon. Sen blev det tyst. Jag är värdelös.

Efter ett tag blev jag ibland dryg, dissig och ganska otrevlig. Inledde med att kritisera något som de enligt sin presentation sade sig tycka om, eller frågade vad de egentligen menade. Men då svarade de inte ens. En hippie jag matchat med frågade om jag "var intresserad av alternativmedicin".

"På sätt och vis" svarade jag,

"Jag fascineras över att det kan finnas folk som är så jävla efterblivna att de faktiskt tror på den där skiten." Hon tog bort mig.

Snart började jag intala mig själv att jag inte var allvarlig med mitt tindrande, att det var på skämt, eller i studiesyfte, vilket jag ju också motiverade det med från första början. Även om jag hade Tinder så hade jag det inte på samma sätt som alla andra. Men det är ju bara patetiskt, förstås.

Apphelvet börjar naturligtvis även att jävlas med en efter ett tag. Särskilt om man börjar tröttna, eller som jag, ansträngde mig något djävulskt för att ha en Tinderfri dag eller helg, då kunde det plinga till bara för att de skulle pressa en till att skriva till någon man matchat med eller upplysa en om att någon har gillat en och att du borde gå in och svepa lite höger för att matcha, eller betala för uppgraderingen där du ser direkt vem det är. Det är motsvarigheten till Facebooks fejknotifikationer om att en vän är intresserad av ett evenemang i din närhet eller annat menlöst trams. Men även fejknotifikationerna fuckar upp ditt dopaminsystem för kortvariga kickar, leker med dig, manipulerar dig i takt med att du själv försöker manipulera andra i ditt kicksökeri.

Depressionen var ett faktum. Först en jobbig höst med en eskalerande känsla av obehag och instabilitet som kulminerade med en panikångestattack, sen en kortare period rakt ner i helvetet med Tinder under vinterns mörkaste månader. Jag tog i alla fall bort appen till slut, sjukskrev mig i en vecka då jag inte lämnade lägenheten och sträckläste Fernand Braudels trebandsverk Civilisationer och kapitalism istället, sen beslöt jag mig för att den mörka perioden var över, experimentet var slut och jag hade blivit en erfarenhet klokare. Jag hade stirrat ner i avgrunden, men det gjorde mig bara starkare, för även om avgrunden stirrade tillbaks så dödade den mig inte.

Men jag hade även hjälp under den här mörka perioden, nämligen Sällskapet. Sällan har jag väl varit så självutlämnande i Sällskapets emoavdelning som under förra vintern. Uppmuntran och praktiska tips, allt ifrån D vitamintabletter till förslag på ny presentationstext, strömmade in, samtidigt började jag min teoretisering av fenomenet och förståelsen växte fram tillsammans med de andra, på samma sätt som vi alltid utför våra sysslor i denna kollektiva hjärntrust. Det hjälpte mig något oerhört. De hjälpte mig, mina vänner, som jag aldrig har träffat i verkligheten, inte förrän nu ikväll.

Hororna längs med muren i Nürnberg återkallar känslan. Det ytliga, det falska, känslan av upphetsning och skam, manipuleringen av ens grundläggande drifter i en ekonomisk modell där alla utom ett litet fåtal är förlorare, ett system av förnedring som någon annan kan kapitalisera på, ingen aning vem.

Hemma på hostelet nu, ska kolla vad som hänt, slappa lite. Det är lyxigare här, och lite dyrare, än det i Dresden, fem bäddar, två våningssängar och en enkelbädd, toa och dusch på rummet, rent, nytt och snyggt, en dygnetruntöppen reception där man även kan köpa lite mackor och godis, jämte det en bar, kanske öppet jämt den med. Det är både hotell och hostel i ett här, verkar det som. Ingen är inne på rummet, men nu verkar de flesta sängarna upptagna, när jag kom hit mitt på dan var det bara jag som checkat in, men jag var egentligen för tidig, de släppte in mig ändå.

Sonja har skickat en mer exakt tidsangivelse nu, vilket hon sagt hon skulle, klockan åtta, och en noggrannare vägbeskrivning, men jag har redan kollat upp vart det ligger, bara några minuters promenad nästan rakt norrut. En del har kommenterat mitt inlägg om Ellul, Amanda skriver att hon tycker det låter ganska likt en del av Noam Chomskys grejer, fast då boken är så tidig är det kanske han som inspirerats av Ellul snarare än tvärt om. Läser lite mer Freud, ligger och stirrar i taket ett tag.

Snart. Bara någon minut till. Sen är det dags, sen ska jag gå och träffa Sonja.

Restaurangen ligger i en byggnad som är innesluten i stadsmuren, jag måste ha kommit in via någon mindre bakväg, går upp för en liten trappa och kommer upp på en slags uteservering där det verkar som man huggit ut en lång smal balkong, liksom en loftgång, utmed muren med utsikt inemot stan och där fästningen syns borta i horisonten. Och där sitter hon. Vid ett litet bord med bara två platser ser jag en mörkbrunhårig hjässa, ansiktet vänt ner i en telefon på bordet, en cigg i högerhanden. Det måste vara hon. Jag stannar till och efter en sekund tycks hon medveten om en närvaro, tittar upp och ler stort.

– Hej! Hon tar sig upp ur stolen och vi kramas lite stelt medan hon håller kvar sin cigarett i handen. Vi ler fånigt mot varandra medan vi sätter oss ner, ingen får ur sig någon öppningsfras så vi börjar skratta samtidigt. Det är som om alla banala "kul att äntligen ses" eller liknande formuleringar känns så fåniga, vi både känner varandra väl och är fullkomliga främlingar för varandra på samma gång.

– Intressant det där med Propaganda, vad han nu hette, den där fransmannen, säger Sonja.

          -Jaqcues Ellul, svarar jag.

Det är väl ett logiskt sätt att öppna samtalet, antar jag. Att hon kommenterar vad jag skrivit i Sällskapet som öppningsfras, tar liksom vid IRL där vi slutat i den virtuella världen. Kyparen kommer in med två menyer.

          - I'll have a beer right away, säger jag i vad jag tror är korrekt engelska.

Det händer faktiskt att jag beställer på tyska, så mycket av språket kan jag att jag vet hur man beställer en öl, men det skulle kännas fånigt nu, bestämde jag mig för.

– A glas of your red wine, please, säger Sonja snabbt.

Kyparen går iväg och Sonja skrattar till lite.

– Ja alltså, jag kan ju tyska flytande och pratade det med honom innan när han visade mig till det här bordet, men nu blev det engelska bara för att du pratade det.

Det känns lite stelt. Vårt samtal, vårt trevande. Jag säger vad jag nyss tänkt, berättar att jag kan säga "ein bier bitte" men inte mycket mer. Som tur var har vi våra menyer att stirra ner i nu, det räknas liksom inte som pinsam tystnad när båda läser sin meny, det är som när man tar en klunk av sin öl när man inte kommer på något att säga. Jag är dock hyfsat bekväm med pinsamma tystnader, i alla fall för det mesta, jag hamnar aldrig i det där nervösa hummandet som folk brukar göra. Ölen och vinet kommer in, vi beställer. Nu jävlar ska det ätas tysk mat. Schweinebraten mit knödel låter genuint och passar till det här stopet med någon lokal öl jag fått in.

Sonja har en elegant stil, jag passar på att betrakta henne medan hon beställer sin mat, nu på oklanderlig tyska, så vitt jag kan höra i alla fall. Hon har ungefär en sån där frisyr som Uma Thurman i Pulp fiction, mörkbrunt hår ner till strax under hakan men med en nästan onaturligt rakklippt lugg, det ser verkligen ut som om hon varit hos frisören tidigare idag, det är inte bara luggen utan hela håret, det är nästan hjälmlikt. Hon ser både äldre och yngre ut än sina 28 år, ibland liknar hon nån vuxnare business woman, något hennes lite överlägsna Stockholmsdialekt förstärker, men sen är det håret och indiesminkningen, ett lite tjockare lager av maskara men annars avsaknad av den totala ansiktsmask som alla stackars brat-brudar måste ägna tid åt att få till varje gång de ska gå ut. Det gör att det samtidigt ligger något yngre, punkigare, kanske lite gothaktigt över henne.

– Vi har stora planer för dig, säger hon och ger mig en mystisk, lite retfull min. För oss, lägger hon till.

Ett sätt att snabbt komma till poängen, antar jag, let's cut the crap, vad fan handlar allt det här om egentligen? Men jag behöver inte säga något, inte fråga, innan hon lutar sig fram emot mig över bordet och ser på mig med en intensiv blick.

– Världen är på väg att gå åt helvete, och du vet om det, men den behöver inte gå åt helvete för oss.

Hon plockar fram ett tjockt, brunt kuvert ur sin handväska och räcker det till mig.

# Kapitel 11

Schweinebraten var en benfri fläskkotlett, knödel en stor potatisboll. Nu är tallrikarna bortplockade, kaffet står på bordet, vanligt svart jävla u-landskaffe för mig, kaffe latte åt Sonja. Hon är tillbakalutad i sin stol med benen i kors och en ny cigg i handen. Fast jag inte tittar upp så vet jag att hon sitter och betraktar mig medan jag skummar igenom dokumentet hon gett mig. Som i en spionfilm. Ett överlämnat brunt c4-kuvert innehållandes en tjock bunt papper som hon räckte mig över bordet. Det finns inte tid för att läsa igenom allt nu, Sonja har dessutom dragit det övergripande redan.

– Vi har pratat om fas 2, men det här liknar ju fas 3. Minst, säger jag utan att titta upp.

– Vi har gjort bedömningen att utvecklingen kommer gå mycket fortare än vi tidigare tänkt oss. Ja, du har gjort den bedömningen själv, det är till stor del dina teoretiska modeller dokumenten du läser utgår ifrån. Fas 2 och fas 3 kommer liksom flyta ihop, mer eller mindre, jag tror det är bättre att vi helt enkelt buntar ihop de två till en. Alltså, tänk på fas tre som fas 2, som det som kommer nu, är du med? Fas 3, alltså gamla fas 4, blir istället vårt nästa långsiktiga fokus och det tänker vi liksom kommer komma först 2046, är du med?

Jag nickar, fortfarande utan att titta upp ur dokumentet jag läser, en utförlig rapport betitlad "Mimetisk samhällsevolution och dess tillämpning på MO", en av flera artiklar i det tjocka häftet jag har i min hand. Det är fortfarande svårt att få in allt, att riktigt greppa vad det handlar om. Men det här är stort.

– Det som skyndat på utvecklingen så snabbt är kraften i själva dataanalysen, det är därför vi redan planerar fas 3 och 4,  ja, fast nu kallar vi det 2 och 3 då, innan vi ens börjat med fas 2, säger hon och verkar nu lite osäker själv på om hon lyckades formulera sig begripligt.

– Mark och gänget i KSJMD har kommit långt med programmet. Dessutom har vi pengar nu. Mycket pengar.

Jag lägger tillbaks bunten i kuvertet och tittar upp mot Sonja som ler belåtet borta i sin tillbakadragna stol, hon ser hur imponerad jag är.

– Jag måste läsa igenom det här ordentligt innan jag bestämmer mig, säger jag allvarligt.

Men det är en lögn, jag spelar bara cool, försöker verka avspänd. Naturligtvis kommer jag tacka ja till att ingå i Sällskapets hemliga Poltitbyrå. Det ligger något ödesmättat i det hela, som om allt precis förändrats, som om allt nu kommer bli annorlunda.

– Absolut, säger hon, sträcker sig efter sin handväska och tar upp mobilen.

Efter lite pillande räcker hon över den till mig.

– Vad tycker du om henne? Du kan svepa vidare sen, det finns fler bilder.

En leende tjej, i Sonjas ålder skulle jag tro, men det är svårt att säga, som poserar i en svart- och grårandig klänning, hon har långt, mörkt och tjockt hår. Hon ser ut att ha sina rötter i Mellanöstern eller kanske Sydeuropa samtidigt som något säger mig att hon är svensk, fast jag inte riktigt kan sätta fingret på varför. Jag sveper på skärmen, det finns två bilder till, båda tagna direkt efter varandra vad det verkar, den andra är nästan likadan fast med skillnaden att hon nu gapskrattar, det är som om hon blivit självmedveten under fotosejouren och börjat skratta åt hur fånigt hennes poserande är. För det är ingen fotomodell och det är ingen professionell fotograf som tagit bilden, antagligen är det Sonja själv, i bakgrunden verkar det finnas ett vanligt vardagsrum. Bild numer tre är en närbild, hennes torso, hon har nu en stramare uppsyn, ler bara lite försiktigt och tittar rakt in i kameran. Hon är söt.

– Vem är det? Jag tittar upp och rycker lite lätt på axlarna, liksom undrar varför hon visar mig det här.

– Det är Leila. Du känner henne som Sex farm woman.

Det var som fan. Sex_Farm_Woman är medlem i Sällskapet, hon brukade vara väldigt aktiv för något år sedan, vi kommenterade ofta på samma grejer och jag berömde henne för hennes alias, en Spinal Tap-referens, vilket ledde oss in på samtal om film och musik. Jag gillade henne, men på senare tid har hon knappt varit aktiv. Jag hade ingen aning om vad hon hette, bryr mig sällan om att fråga sådana saker. Det var förresten hon som hittade den där bilden med de kanadensiska studenterna som fick bli författarna till "Ta tillbaka PK"-artikeln.

– Tycker du hon är snygg?

Jag känner mig lite ställd inför frågan och fattar inte riktigt vad hon är ute efter men svarar att det tycker jag.

– Bra!

Sonja ser plötsligt ut som en generad tonåring medan hon sträcker sig efter mobilen och lägger tillbaks den i sin väska utan att möta min blick. Sen tittar hon upp och ser mig i ögonen, det är den där retfulla blicken igen.

– Ni skulle passa bra ihop tror jag.

-Ja kanske det, hehe.

Jag vet inte vad jag ska säga riktigt, skrattar till lite fånigt. Men så förstår jag. Fas 3. Naturligtvis, det är det Sonja syftar på. Det sa hon ju nyss, fas 3 är nu fas 2, det vill säga, vi sätter igång med det nu inom kort. Mitt hjärta börjar genast slå lite snabbare medan Sonja fortsätter.

– Hon bor ganska nära dig, i Lund, pluggar till biomedicinsk analytiker där. Vi tänker oss att medlemskapet i vår grupp ska utgöras av par, ungefär som i Ursula K. Le Guins The telling. Det ger en stabilare grund tror jag, att vi går in som små familjer snarare än individer. Sen måste alla medlemmar ligga med varandra också, ja, alla, i alla fall ibland.

Hon spänner blicken i mig då hon uttalar alla.

– Det är ju så det funkar, rent antropologiskt alltså, sex är viktigt för gemenskapen, vi vill ju ha en sammansvetsad grupp lika motiverad som en sekt men vi vill ju också undvika ledare vilket bara leder till korruption och maktmissbruk och att sektledaren sexuellt utnyttjar alla i gruppen, vilket ju typ alltid händer liksom. Bättre då med den här modellen, nån slags gnostisk ledarlös variant. Rent estetiskt vore det ju snyggt med en slags jätteorgie, men det blir kanske mer logistiskt med ett rullande schema istället.

Hon tar ett bloss och tittar upp mot mig innan hon fortsätter, jag hinner inte svara eller komma med några frågor, hon babblar på av sig själv, möjligen reagerar hon på de ansiktsuttryck jag antagligen gör.

– Ja du, jag är flata och har inte knullat en kille sen jag var 15, och det var inte en särskilt trevlig upplevelse. Det här är inget jag direkt ser fram emot heller, men vi får alla göra våra uppoffringar för den här saken.

– Gnostikerna var väl ofta asexuella annars...

Jag försöker komma på något att säga, irriterar mig på att det här samtalet mest består av att jag nickar och hummar till en lång monolog.

– Avhållsamhet har ju också varit ett framgångsrecept inom institutioner som katolska kyrkan, avsaknad av kärleks- och familjeband motverkar ju att organisationen korrumperas, fortsätter jag.

– Ja, eller som The Nights Watch i Game of Thrones, säger hon. Det är en smart idé, men vi tänker oss det omvända. Problemet med celibat är att det dels är väldigt svårt att upprätthålla i vår sexuella kultur, sen vill vi ju att alla medlemsparen skaffar barn också, det är ett annat problem annars, att det ständigt behövs nyrekrytering utifrån. Jag tror att vi påsikt kan bli mer av en slags klan, eller vad man ska säga. Men då alla också ligger med varandra så skapas samtidigt ett starkt band till gruppen som helhet, även om den mindre beståndsdelen är familjen. Det blir en slags kombination, liksom. Vi är eniga om detta inom Politbyrån.

Jag nickar sakta. Sonja rynkar plötsligt lätt på ögonbrynen, fäster blicken snett ovanför mig, liksom tittar bort i fjärran, som om hon söker efter rätt ord. Hon vänder sen blicken nedåt och ser mig ögonen, fortfarande med rynkade ögonbryn.

– Vad är vi? Vad vill vi bli? Jag tror det här håller på att bli större än vad vi någonsin tänkt oss förut.

Det är som om hon pratar för sig själv snarare än till mig, tidigare har hon verkat så självsäker, allt hon sagt har känts som om det vore, om inte inövat så i alla fall väl genomtänkt. Nu trevar hon istället efter orden och jag tror hon inte vet själv vad som kommer ur hennes mun.

– Vi blir liksom något mer än bara summan av delarna, det här är stort, större än någon av oss enskilda individer. Jag, och resten av Politbyrån också, är väldigt impade över hur du hanterade Carlitos boklansering. Det är precis så vi ska jobba framöver men på en högre nivå, bland viktigare sammanslutningar. Ja, nu upprepar jag mig väl bara, det kommer väl klarna.

Hon nickar mot det bruna kuvertet på bordet.

Till min irritation kommer jag återigen inte på något att säga, nickar bara sakta som vanligt, hummar lite.

Hon tar ett djupt bloss på sin cigg innan hon fimpar den, viftar in kyparen och ber om notan.

– Det får inte bli försent ikväll, jag ska tydligen bevaka någon utställning i München i morgon, säger hon.

– Ja hur är livet inom huvudstadens medieelit? frågar jag lite tafatt och återvänder till det menlösa småpratet, som om allt det vi pratat om förut, orgier och klanbildning, vore hur normalt som helst.

– Ibland känns uppdragen ungefär lika meningsfulla som när jag var lokalreporter och skickades ut att göra artiklar om Strängnäs julmarknad. Men det har väl sin charm också liksom, jag har knutit många värdefulla kontakter på sistone. Saker som kommer gynna oss.

Hon pratar om oss, som i vi två, som i vi i Sällskapet med en sån självklarhet vilket smickrar mig på något sätt. Att det finns ett vi, att vi är en gemenskap.

– Så vad är planen efter Nürnberg då? Vart åker du efter det här? frågar hon.

– Hade tänkt ta mig ner till Österrike efter det här. Först tänkte jag Salzburg eller något innan, men jag tror jag åker direkt till Wien nu istället, snabbar på resan lite. Vill hinna till Slovakien och något mer sen också, Tjeckien, Polen eller Ungern tror jag. Jag får se.

– Wien är fint. Budapest och Prag också. Har faktiskt aldrig varit i Polen eller Slovakien. Jag kommer fortsätta vara baserad i München ett tag till och det är inte omöjligt att jag tar en liten tripp till antingen Prag eller Budapest snart. Leila kommer ner hit om ett par dagar förresten.

Hon ler lite snett, märkte säkert att jag hajade till då hon nämnde Leilas namn.

– Så vi kan kanske ses igen. Alla tre. Om du tycker allt är i sin ordning så klart? säger hon och nickar menande mot det bruna kuvertet på bordet igen.

-Absolut, skitkul! Bara kul att få träffa fler från Sällskapet, svarar jag med en illa spelad oberördhet.

Kyparen kommer in med notan och Sonja kastar snabbt ett par sedlar på det med följande lilla plåtfatet och reser sig upp.

– Jag bjuder. Eller tidningen bjuder snarare. Representation du vet. Det har sin charm det här som sagt.

Jag reser mig också och vi går ut tillsammans. Strax utanför restaurangen skiljs våra vägar åt, Sonja ska till tunnelbanestationen som ligger i närheten. Hon ber mig ladda ner en app, Signal, vilket funkar ungefär som Messenger fast är krypterat.

– Vi håller kontakten genom den, säger hon.

Vi kramas och tar farväl.

Vad hände egentligen? Vilken dag det har varit. Hororna vid muren, Sonja. Vad hon sa, kuvertet hon gav mig. Pappersbunten ligger på rummet, jag ska läsa igenom det i morgon, nu sitter jag vid ett bord med en öl på hostelets uteplats. De hade tydligen en sån, den är dessutom ganska stor och det sitter en hel del folk här. Backpackerstereotyper mest. Det är varmt och skönt fast klockan är tolv, och jag njuter. Allt känns så bra, det är närmast overkligt hur bra det känns just nu.

Det sitter ett större sällskapen bit framför mig, mitt i uteplatsen, fem norska tjejer, unga, säkert tonåringar, max 20-21. Till gänget finns också två killar, något äldre, en i varsin ända av bordet och jag får intrycket av att de inte känner varandra sen förut, att norskorna hamnat med dessa två var för sig ensamma unga män. Den ena håller låda. Han är uppenbarligen amerikan, talar högt och självsäkert. Ingen aning om vad, men norskorna skrattar ständigt, all uppmärksamhet är riktad mot honom. I den andra änden sitter kille nummer två och plinkar lite med en gitarr, han sitter lite avsides, kanske är han inte en del av gänget egentligen, han verkar blyg och lite försynt men jag inbillar mig att han önskar sig lite av den uppmärksamhet som riktas mot den där jobbige amerikanen. För han är jobbig. Fast jag inte vet vad han snackar om så signalerar hela hans sätt att han är ett obehagligt arsle och att den norska han i slutändan antagligen lyckas erövra kommer få sig en erfarenhet av hur en jävla douche beter sig. Men det hör väl å andra sidan till, det är väl det som deras resa syftar till, även om de inte ännu vet det själva, att skaffa sig de där erfarenheterna man gör i den åldern. Resa och supa, knulla och ångra sig. Se tillbaks och tänka att "oj, det där kunde gått illa, fatta att jag bara var19!". Om det nu inte faktiskt går riktigt illa.

Gitarrkillen hatar amerikanen, det ser jag nu. Kanske var gitarrkillen där först, kanske hade han och tjejerna ett artigt och lite småtrevligt samtal innan det där aset kom dit och snodde all uppmärksamhet med sitt jävla sätt. Och hur gammal är han egentligen? Närmare 30 än 25 i alla fall, gitarrkillen är nog inte mycket äldre än tjejerna.

– Hey, can I borrow that? Amerikanen frågar nu efter gitarren och gitarrkillen sträcker den snällt till honom. Herregud. Det här är så tragiskt. Amerikanen börjar spela och sjunga, han kör Redemption song och norskorna sitter alla trollbundna, betraktar honom med tindrande ögon. Den där snubben kommer få välja och vraka vilken av de norska tonåringarna som han ska knulla ikväll. Gitarrkillen sitter med armarna i kors nu, stirrar ner på sina skor med en uppgiven blick, han är besegrad. Ibland tittar han upp och sneglar mot amerikanen, låter sen ögonen vandra mellan de leende norskorna, det finns inget annat än äckel och avsmak i hans blick. Det är oklart om han hatar sig själv mer än han hatar den fruktansvärda amerikanen just nu. Eller möjligen tjejerna. Antagligen allihop. Det var ju hans gitarr! Varför kan han själv inte vara så där, ta ton, dra skämt och få tjejer att skratta, spela en trudelutt med världens största självförtroende. Han är antagligen bättre på gitarr än honom. Sjunger säkert bättre också, om han bara hade vågat.

Jag skrattar till över den bisarra scenen, tittar bort och sjunker istället in i mitt eget välmående. Igår hade jag kanske blivit deprimerad av allt det här, känt identifikation med den stackars gitarrkillen, men nu känner jag mig istället som en gammal vis man, en som betraktar något bekant och överlägset ler åt livets förgänglighet eller något i den stilen.

Låten tar slut, och efter att norskorna applåderat och suckat ut ett "awww!" så fortsätter konserten. Men jag bryr mig inte. Tänker på något Sonja sa innan.

"Vad är vi? Vad vill vi bli?" Att det började som inte mycket mer än ett skämt men att det visat sig bli något större. Vi har pengar, sa Sonja också. Mycket pengar. Hur detta kommer sig fattar jag inte riktigt, det ska stå mer utförligt i pappren jag har på rummet men det verkar röra sig om insidertips, robothandel och bra tajming med spekulation i kryptovalutor. Hon gillade min hantering av Carlitos boklansering, sa att det var precis så där vi skulle arbeta. Vi ska nästla oss in, verka men inte synas, bygga vårt kontaktnät, skaffa oss gentjänster att kalla in, hållhakar. Bara på en högre nivå. Det är en sak att ha inflytande över sammanslutningar av idioter som tror att jorden är platt, Facebookgrupper där medelklassfeminister bråkar över orddefinitioner eller svenska Jordan B. Petersen-sällskapet. Allt detta har bara varit övning för oss. Nu ska vi marschera in i de tyngre institutionerna.

Jag vet fortfarande inte exakt vilka andra som är medlemmar i Politbyrån, men det tycks vara alla, eller nästan alla i Finanskommittén och KSJMD. Tydligen är inte Pelle med, vilket förvånade mig lite, däremot Mark och så Sex_Farm_Woman då, som tydligen heter Leila och pluggar till biomedicinsk analytiker i Lund. Det slår mig att de båda, ja på sätt och vis alla tre, även Sonja, har minskat sin aktivitet på sista tiden. Mark var en av de tongivande i början, han hade alltid en massa galna idéer och upptåg, att vi skulle infiltrera olika litterära föreningar, förslag på strikta sektliknande regler för vilken mat vi skulle äta, vilka böcker vi skulle läsa och vilken musik vi skulle lyssna på. Sen fick han nytt jobb, något med artificiell intelligens, vilket tog upp mycket av hans tid. Det sa han i alla fall. Kanske började han bara engagera sig mer i den slutna inre gruppen istället. Det verkar logiskt nu.

Beställer en öl i baren, har precis varit och pissat, det får bli en öl till innan jag lägger mig, börjar bli lite småfull nu. Amerikanen kommer fram och beställer  jämte mig, våra ögon möts, jag nickar lite till honom.

– Hi, I'm John Duncan Stevenson.

Han räcker fram sin väldiga arm och ger mig ett ordentligt handslag. Så jävla amerikanskt. "John Duncan Stenvenson", och att presentera sig så, säga hela sitt för-, mellan- och efternamn.

– You having a good time?

– Oh yes! säger jag, beautiful city, great weather.

Vet inte varifrån min entusiasm inför detta småprat med en obehaglig amerikan kommer ifrån, antagligen är jag fullare än jag trodde. Eller bara på ovanligt gott humör. Vi utbyter i alla fall lite menlösa floskler under en halv minut eller så medan han betalar för sin öl.

– Gotta get back.

Han pekar sin tumme över axeln bak mot norskorna och ger mig en min som vi två, män emellan, ska förstå varandra med.

– Have fun, säger jag, höjer min ölflaska något och ger honom en motsvarande min för att signalera att vi två, män emellan, förstår varandra precis.

Jag hör det dova mullret från hans röst bakom mig, följt av ett ljust tjatter då norskorna unisont fnittrar åt vad det nu var han sa. Vänder mig om och tittar lite. Duncan håller låda igen, tjejerna tittar på honom andäktigt med stor förtjusning. Gitarren är borta, gitarrkillen också.

# Kapitel 12

Lite bakis. Men inte så farligt. Alla andra hade gått upp och lämnat rummet innan jag klev ur sängen, jag låg kvar och drog mig tills de var borta. Låg och dagdrömde. Den lätta bakfyllan gjorde nog sitt till, var fortfarande lite snurrig, men jag processade väl gårdagen antar jag. Dagdrömde om ett stort slott någonstans, en stor sal med högt i tak, en församling iklädda kåpor, någon som håller en liten ritual, kanske ett kort anförande av något slag. Kåporna faller av oss, och under är vi alla nakna, det är dunkelt belyst med en massa levande ljus överallt, ett stort pentagram på golvet. Nä. Inte pentagram förresten, det blir för löjligt, men någon slags symbol, skitsamma vad, men samma symbol som på golvet finns också på våra kåpor. Leila som tittar på mig med sitt diskreta leende innan hennes min blir allvarligare och förvandlas till en djurisk kåthet varpå hon kastar sig över mig. Sen jag på Sonja, hennes hjälmfrisyr på hennes slanka nakna kropp, sen Sonja på Leila, sen alla tre samtidigt. Mattias Vogel och jag. Där blev det lite kinky, en tanke jag aldrig riktigt vågat utveckla tidigare, jag och en man, en man med mustasch dessutom. Men vi måste ju alla ställa upp. För Saken. Allihop, i en ormgrop.

Ryckte upp mig från dvalan, duschade på rummet och drog iväg för en sen frukost. Värsta lyxen här, bröd av flera sorter, olika pålägg, ägg och bacon, kaffe och ett jättestort glas nypressad apelsin, allt för tolv euro. Kommer aldrig äta upp allt men här ska jag sitta länge, ta in mer kaffe. Är på nån gågata inne i gamla stan, dock är det modernare arkitektur här, inte den där medeltida känslan som det är närmare borgen och Dürer platz.

"Lapis philosophorum är uppdelad på två avdelningar - två nivåer - där båda visserligen är av vikt men där den övre utgör själva målet, den nedre bara en etapp på vägen. I skrivande stund opererar Magnum Opus redan en fungerande version av den lägre nivån, den kan, och kommer också, att förbättras allt eftersom men vad viktigare är så innebär också användningen av denna lägre nivå att vi kommer närmare den högre nivå vi söker efter. Att med hjälp av Magnum Opus uppnå lapis philosophorums övre nivå, dess fulla potential, är vårt yttersta mål."

Pappersbunten innehåller olika dokument i olika stilar och typsnitt, som ett kompendium där läraren kopierat från olika böcker. Det är inte alltid så glasklart vad det handlar om. I alla fall inte om man som jag är för ivrig och måste bläddra fram och tillbaks hela tiden. Alkemiska begrepp blandas med modern datalingo, det hänvisas till memetisk samhällsevolution, spelteori och nationalekonomi. En del handlar mycket om pengar. Jag rynkar på ögonbrynen. Pengar har aldrig varit målsättningen för oss, inget vi brytt oss om egentligen, men igår gjorde Sonja en stor poäng av det, att det tydligen fanns mycket pengar i den gemensamma kassan, och nu hittar jag en redogörelse för ett program som växlar pengar, mellan euro, ungerska forint och de nordiska ländernas kronor. Är det så det går till, sysslar Mark med att skriva såna där automatiska börsmäklarprogram som han sen använder våra småsummor till? Men vad har detta ens med oss att göra, varför jobbar han inte på Wall street, City of London eller något liknande i så fall? Det känns inte som oss.

"Nationalekonomin har varit framgångsrik på så sätt att den lyckats överföra samhälleliga relationer till abstraktare matematiska formler för att vidare kunna sammanställa ekonomiska modeller. Dess problem är dels de inneboende ideologiska begränsningarna, som föreställningen om en "ekonomi" som skulle stå utanför resten av "samhället" och att modellerna bygger på föreställningen om ett statiskt tillstånd där vissa premisser anses självklara och oföränderliga. I ett tidigt stadium gäller dock för Magnum Opus att så att säga "nationalekonomisera" andra typer av samhällsvetenskaper (sociologi, antropologi, humanekologi, på sikt viss typ av psykologi mm), d.v.s. att skapa matematiska modeller av diverse samhällsteorier. Från det andra hållet, och på en betydligt högre matematisk nivå, finns dataimplementeringen av det hela. I skrivande stund utgår Magnum Opus från väletablerade och relativt enkla program för finansiell placering, även om inslag av analysalgoritmer liknande de som finns i de sociala medierna ingår även de. Denna typ av algoritmer, populära inom vad som allmänt kallas "big data", måste så snart som möjligt  användas i större utsträckning än de gör idag. På sikt kommer även dataanalysmetoder skapade för väder och klimatförändringar komma till användning inom Magnum Opus. Dataanalysen skiljer sig från de "nationalekonomiserade" modellerna då de ofta studerar företeelser i realtid och, inom kort, även kommer kunna fungera självförstärkande, lära av sina misstag samt därefter göra sina egna uppdateringar. Dock kommer vi under lång tid framöver även fortsättningsvis behöva mata in specifika kommandon samt självständigt (i bemärkelsen; med våra egna hjärnor) behöva tolka resultaten varför en fortsatt utveckling av den teoretiska verksamheten är av allra största vikt."

Det här känns ganska avlägset från vad Sonja pratade om igår, jag antar att det är skrivet av Mark men ingen av texterna har någon författare angiven. Det är i alla fall långt ifrån mina dagdrömmar om rituella orgier på ett slott. Men så hajar jag till lite. En text, ett kapitel eller vad man ska säga, som heter "De herrelösa labbråttorna" känns väldigt bekant. Det handlar om"horisontell manipulering" som ett sätt att förstå vår samtid. Foucault och några sociologer nämns i början, Weber, Elias, någon senare dataguru som heter Lanier, det är på ett sätt en akademiskt tungrodd text, men ändå känns språket bekant. För att det är mitt. Det är inga exakta citat men det handlar om det jag skrivit om på Sällskapets olika forumtrådar vid otaliga tillfällen. Hur samtiden tycks följa ett logiskt schema, hur till synes motverkande tendenser och individuella val i själva verket samverkar för att leda utvecklingen mot samma riktning. Det är som att läsa någon jag känner väl, men ändå känner jag mig inte helt hemma i texten.

"Nästa steg bör således bli att algoritmiskt implementera de mest grundläggande varianterna av dessa schematiska flöden i MO för att göra en jämförande analys med den pågående dataflödesprocesseringen, utsätta dataflödet för MKD  för att därefter finkalibrera instrumenten."

Det slår mig att jag inte hört av mig till Sonja än, jag skulle bestämma mig för om jag ville gå med eller inte efter att jag läst igenom det här noga, men det är samtidigt uppenbart att det jag läser snarare ställer mer frågor än det ger svar. Är det ett test? Ska jag fatta vad det här handlar om? Eller ska jag utläsa någon dold undertext, finns det en instruktion till mig?

Antagligen börjar jag bli knäpp, paranoid, eller så är jag bara bakis. Jag bläddrar vidare.

"Om implementeringen av memetiska och andra (evolutions)biologiska processer till MO"

Herregud. Den förra texten var krånglig nog, nu är det naturvetarbegrepp, matematiska formler och referenser till artiklar i Science och Nature, komplett med noter enligt Harvardsystemet. Sen följer "Medvetet Kontrollerade Disruptioner - teori, tillämpad praktik och visioner: hur den avförtrollade världen skapade förutsättningar för trollets ankomst i det sociopolitiska sammanhanget."

Jag har att läsa idag i alla fall, Sigmund Freud får vänta.

Sakta sjunker det in, bit för bit, vad det hela handlar om, vad de, vad vi sysslar med egentligen. För även jag har varit inblandad i det här, jag har bara inte förstått det innan. På sätt och vis är väl alla inblandade, Sällskapet har inte uppstått ur ett vakuum, vi är resultatet av en lång process, en produkt av systemet, slutpunkten i en lång ekvation, ett schema. Det är mina idéer, mina begrepp och tankar, bara inte uttryckta med mina ord, som genomsyrar kompendiet jag håller på att läsa igenom. Men inte bara mina, de andras också, Amanda har en stor del i det här, det har jag blivit övertygad om under tiden jag läst, men det avgörande är sammansmältningen av idéerna med ett fält jag känner till väldigt dålig, det där datanörderiet, programmering, algoritmer och AI. Det är den biten som är det geniala. Sonja sa det igår, att dataanalysen de sysslar med i KSJMD utvecklats snabbare än någon trott, men jag visste inte riktigt vad det innebar.

Magnum Opus. Det är vårt stora verk, det är vad vi gör, vår maskin, vårt projekt. Lapis philosophorum, det är vad vi söker. De vises sten.

"Jag är på". Detta korta meddelande skickar jag Sonja i min nya app.

Vi är bara nio stycken medlemmar i Politbyrån. Än så länge. Jag tycker mig se ett mönster i rekryteringen. Folkets Vän eller MG är inte medlemmar, detta trots att de båda är briljanta teoretiker som tillfört stora insikter och bidragit med bra lästips. Men de är för politiska, de kan tänkas ha andra sympatier som kan skymma vårt eget mål. I alla fall än så länge, med tiden kommer de säkert bli mogna för inträde även de.

Jag är tillbaks på hostelet, framför datorn. Sonja skickade en länk som öppnade resten av trådarna i det parallella forumet jag tidigare fått se. Endast färgerna på menyerna skiljer sig åt från Sällskapets vanliga forum, grått med röda detaljer istället för grått med blått, och man växlar smidigt mellan Politbyrån och Sällskapet genom att klicka längst ut i högra hörnet, där det nu finns en knapp. Det är av naturliga skäl glesare här, färre ämnen och trådar och när jag klickar runt känner jag igen mig, det är texterna från kompendiet som utgör mycket av innehållet, ibland i en kortare version med en efterföljande diskussion.

Pelle är som sagt inte med, men det är istället Andrej, en för mig ganska anonym figur jag mest sett som ett bihang till Pelle. Han är involverad i Psykradikalerna, sköter det tekniska där Pelle står för innehållet. En tråd jag fastnar i heter nämligen "Rapporter från Psykfronten" och består mest av långa referat av Andrej följt av kortare frågor från de andra, vilka Andrej sen försöker besvara. "Psykfronten" pratas det om en hel del i Psykradikalerna, det är den lilla fanclub han skapat till podden, i princip bara bestående av en sluten Facebookgrupp men med över 300 medlemmar, mest folk med egna erfarenheter av psykiatrin och där ett kritiskt förhållningssätt diskuteras. Att psykisk ohälsa inte bör ses som något avvikande utan snarare en naturlig reaktion på vårt samhälle. "Vi bör förändra det sjuka samhället snarare än att anpassa individen till det och Psykfronten borde stå i (just det!) fronten för detta!" lyder ett typiskt inlägg enligt Andrejs referat, och det är väl inget nytt egentligen, det är ungefär det som brukar sägas i podden också. Man har där dessutom ett stående inslag då man plockar upp frågor och funderingar från nämnda fanclub. Men det tycks ske något mer här, menar Andrej. Pelle börjar träda fram som en slags ledare fören rörelse i takt med att podden får fler lyssnare och fancluben fler medlemmar, det planeras för träffar och det finns förgreningar till allt ifrån folk som sysslar med alternativa behandlingsmetoder, internationella kontakter med likasinnade organisationer och hippies som tillverkar egen psykofarmaka. Psykfronten är värt att hålla koll på, och Andrej gör mer än att hålla koll, han är den efter Pelle som är mest drivande i organisationen, han kompletterar Pelles visionära men flyktiga personlighet med att vara den som faktiskt styr upp saker och ting i bakgrunden. Faktum är, tycker jag mig förstå av att skumma igenom den långa tråden, så skulle troligen allt Pelles snack stanna vid just snack om det inte var för att han hade Andrej vid sin sida och att Andrejs egna förslag nästan alltid förverkligats.

Ett litet obehag kommer över mig. Det känns ändå lite som att gå bakom ryggen på Pelle, han är ju faktiskt en av oss. Sonja sa något om det igår när hon började förklara, att Politbyrån mest handlar om nivån på engagemang och att hemlighetsmakeriet motiveras av vår egen integritet och säkerhet, inte om att vi skulle vara oärliga mot de andra. För tråden om Psykfronten liknar våra vanliga trådar i Sällskapet där vi redogör för vårt trollande i olika grupper och diskuterar strategier. Skillnaden är att det här, i Politbyrån, är mindre humor och mer av torrt beskrivande. Likaså finns det inget direkt kortsiktigt mål, ingen plan på att lansera ett fånigt handslag för gruppens medlemmar eller annat rent trams för att vi ska få oss ett gott skratt, mest att vi håller koll och följer vad som händer. I den mån Andrej och de andra som diskuterat och kommit med tips är inblandade i utvecklingen av Psykfronten så är det just att bygga upp organisationen, förgrena den med nya kontakter, stärka Pelles ledarskap och se till att sprida podden till nya lyssnargrupper. Det sistnämnda sker dock mest genom Sällskapet där det så klart också finns en tråd, inte om fancluben men om själva podden. Det är en ständig växelverkan mellan två nivåer, mellan Sällskapet och Politbyrån, de förstärks och utvecklas tillsammans.

Precis som när jag läste textkompendiet får jag även här känslan av att jag känner igen mig, i denna tråden men även i andra. Mina tankar, mina idéer, men med andras ord. De har spridits, kopierats, anpassats, testats och utvecklats. Muterat.

Telefonen surrar till, det är andra gången jag hör just det ljudet och vet nu att det är från Signal-appen. Sonja skickar de tre bilderna på Leila som hon visade mig igår. "Lite ögongodis" skriver hon, följt av den där emojin med en smiley som har hjärtan istället för ögon. Precis därefter ser jag att jag fått ett meddelande i Sällskapet. Från Sex_Farm_Woman.

"Hej! Vad säger du, ska vi ingå ett rituellt resonemangsäktenskap och traumatisera ett par barn ihop eller? :). har addat dig på Facebook förresten. Vill snoka lite ;) / Leila"

"Visst" svarar jag lite lamt och ger henne även mina kontakter till Signal.

         "Och vi kanske kommer ses snart? Sonja sa du kanske hade vägarna förbi Centraleuropa" skriver jag.

Facebook, det sociala mediet jag hatar men ändå använder. Hur många gånger jag tänkt att jag ska dra därifrån vet jag inte, vid två tillfällen har jag faktiskt gjort det men sen kom jag krypandes tillbaka efter bara någon månad.

Leila Shabani har skickat en vänförfrågan, jag accepterar. Det slår mig att hon såklart visste hur jag såg ut innan jag först såg bilderna på henne igår, jag var ju ganska öppen med mitt Tinderhaveri i Sällskapet, la ut skärmdumpar på min profil när jag vältrade mig i ångest inför alla att se. Hon är ganska sparsam på sitt Facebookkonto, inte mycket aktivitet, glest med bilder men nog känner jag igen henne. Hon är jättesnygg, tycker jag nu, min framtida fru, bara 26 år tydligen, 27 i november. Profilbilderna är suddiga och snygga på det där mer konstnärliga sättet, det är motljus, fokus på bakgrunden snarare än själva personen. Det är ett gott tecken, hon är inte en sån där som lägger ut tio tusen selfies som ser likadana ut där hon putar med läpparna. Relativt få vänner också, 259, visserligen mycket fler än mig, men hon är uppenbarligen ingen som samlar på folk, jag litar inte på människor med över 600 Facebookvänner utan utgår från att de alla är ytliga idioter som sysslar med att "nätverka" och "bygga sitt personliga varumärke" och sån där jävla skit. För att inte tala om folk med öppna profiler, folk som pumpar på med sina patetiska statusar, öppna för alla att se. Narcissistiska jäva idioter, vilka tror ni att ni är? När Facebook var nytt tyckte jag det var just det som var fördelen, att det var slutet, att endast ens vänner kunde se vad man skrev, inte vem fan som helst, dessutom var det mer vuxet, profilerna var standardiserade och du kunde inte pimpa din sida med gif-animationer av roterande pentagram eller en moonande Bart Simpson, folk hette sina riktiga namn och, framförallt, du använde inte Facebook för att kommunicera med anonyma människor utan för att hålla reda på folk du redan kände i verkligheten. Betydligt intressantare än Skunk, Helgon och de andra som jag vid det laget hade tröttnat på och lämnat för längesen. Samtidigt var det andra jobbiga aspekter. När jag först hörde talas om det sa folk typ "det är jättekul! Jag har fått kontakt med gamla kompisar från grundskolan jag inte sett på flera år!" vilket för mig lät som en horribel dystopi. Jag tänkte då att jag inte ville ha Facebook, precis som jag senare inte ville ha en smarttelefon, men visst fan trillade jag dit.

Jag tänkte faktiskt redan då, för en tio år sen någonting, att problemet låg i att man blir beroende, att man ska undvika att trilla dit från första början och började redan se fram emot nästa skifte, när Facebook skulle bytas ut mot nästa stora grej och att jag då skulle vara stark nog att hålla mig borta och på så sätt äntligen lämna den här skiten. Facebook blev dock långvarigare än Skunk, Lunarstorm, Helgon och My Space. Men nu, snart, kan jag nog ändå lämna skiten för gott. Instagram har sugit upp större delen av den menlösa aktiviteten och Twitter har nog filtrerat bort stora delar av de tröttsammare åsiktsinläggen av mina så kallade vänner. Jag har stått emot både Insta och Twitter, Snapchat vet jag knappt vad det är och Facebook känns nu ,äntligen, mer dött än någonsin. Snart kan jag dra ur sladden och bli fri. Snart.

Det är en bra dag att vara bakis och bara slappa på idag. Det är lite kallare, ganska mulet och ett tag såg det ut som om det skulle börja regna, fast det gjorde det aldrig. Har fått ha på mig en tröja när jag varit ute och gått. Men det har jag inte gjort särskilt mycket, en kort promenad för att äta frukost, sen hem igen, sen en kort till för att hitta någonstans att äta middag, nu åt söder, utanför ringmuren, sen hem igen. Har mest hängt på rummet, i allrummet där nere och lite på uteplatsen där jag drack öl igår. Stirrandes ner i datorn eller texthäftet. Det är dessutom söndag, stan är ganska död ändå.

Nu på kvällen har jag chattat lite med med Leila. Jag har nu två kontakter i Signal. Det har känts ganska flirtigt, hon säger också att hon kommer ner till Sonja i München om bara någon dag, så kanske kommer vi ses snart. Den lättsamma chatten är en stor kontrast till vad jag samtidigt läst i forumet och i pappersbunten, denna nya värld som nu öppnats för mig.

Magnum Opus, oftast bara MO, är ett program Mark skrivit med utgångspunkt i mina teorier att man, i alla fall teoretiskt, borde kunna analysera samhällsutvecklingen som en serie av matematiska formler och algoritmer. Inom kommers och sociala medier har man redan kommit långt. Din Ica-handlare vet vad du köper via ditt Ica-kort och använder infon för att skräddarsy reklam åt just dig. Men utvecklingen gick snart längre. Dataanalysen började göra sina egna slutsatser av det insamlade materialet. Det har lett till flera exempel vilka ofta berättas som roliga små historier. Som med affärskedjan i USA där man räknade ut när någon var gravid, inte genom det uppenbara, som att kunden började köpa spjälsängar eller liknande, utan genom att se mönster ingen tänkt på förr. Små förändringar i konsumtionsvanorna, parfymerad tvål byts ut mor oparfymerad, någon som brukade köpa choklad som istället började köpa lakrits, eller tvärt om. Det nya var att det inte krävdes en arsenal beteendevetare för att hitta dessa mönster utan att det var vad datorerna gjorde själva. Den massiva tillgången till information gör att det finns en färdig guldgruva att söka sina mönster efter. Denna information köps och säljs sen på den ljusskygga metadatamarknaden. Viktigast info sitter Facebook inne på, de vet allt om dina sociala aktiviteter och vem du umgås med, vad du gillar och så vidare. Och Google såklart, som vet vad söker efter. Har du Gmail vet de ännu mer och har du även Crome så vet de i princip allt om vad du gör online. Visa och Mastercard har den viktiga infon om vad, var och när du konsumerar, en typ av information som även kredithanteringsföretag som Klarna känner till. Spotify vet vad du gillar för musik. Med GPS:en i din mobil kan aktiviteten dessutom sammanfogas med en rumslig dimension, de vet var du befinner dig. Det förekommer såklart hårdför konkurrens mellan olika aktörer här, Google och Facebook försöker bygga sina egna avgränsade internet, Amazon försöker skapa sin egna globala planekonomi. Men man är ändå beroende av varandra och man delar ofta med sig av sin information, de har ett gemensamt intresse i att plocka ut så mycket pengar som möjligt ur varje kunds ficka. Kopplar man samman all denna information kan företagen säkerligen veta mer om dig än du någonsin visste själv. Dataprogrammet gör själv kopplingen, finns det bara tillräckligt med information kommer det att finna mönstren där. Och information, det har vi av i överflöd, det bara ökar och ökar, liksom träffsäkerheten i analysprogrammen bara blir bättre och bättre. Samhällsvetare av olika slag känner till detta och är djupt avundsjuka på den guldgruva till insikter om mänskliga beteenden som finns inlåsta som affärshemligheter hos olika multinationella företag. Problemet är att all denna info enbart används i syftet att rikta reklam för att kunna sälja mer skit folk inte behöver. Men om vi använder denna mönsterhantering till något annat istället? Om vi riktar in sökandet på andra företeelser, vad kan vi då upptäcka? Vi kommer kunna upptäcka allt, vi kommer kunna se trenderna innan de finns där, se hur de kulturella och politiska skiftena inträffar långt i förväg. För företagen letar bara efter pengar, efter kortsiktiga vinstintressen, de har ingen större förståelse för systemet, de är ideologiskt blinda för att det nuvarande paradigmet inte kommer vara för evigt. De kommer inte se det vi letar efter. För vårt intresse är inte vinstmaximering, det är vishet. Vi vill förstå, inte för att få makt eller pengar, bara för att få insikter. I visheten, i upplysningen, i gnosis, kommer vi finna själsfrid. Sanningen är vårt intresse.

Men vi behöver likt förbannat pengar också. Magnum Opus är i sin nuvarande form ett program som samlar flödesinformation, trender på sociala medier, nyheter, väder och klimatförändringar, data från FN som befolkningstillväxt, väpnade konflikter, parlamentariska val och mycket annat. Denna information används till att jämföra och förutsäga valutakurser och växlar efter detta automatiskt mellan kronor, euro och forint. Och det funkar. Magnum Opus skapar guld åt oss redan idag. Men det är inga gigantiska summor det rör sig om och som ett sätt att tjäna pengar är det extremt ineffektivt, det mesta av infon som processas är överflödig. Men i takt med att vi jämför valutakurser med en rad andra parametrar så gör vi samtidigt något annat. Vi samlar information, vi söker mönster. Vi vet inte vilka mönster, inte än, men vi fortsätter att söka, vi fortsätter att samla.

Samtidigt närstuderar vi vissa grupper och fenomen, Psykfronten, politiska memes, foliehattar på Youtube, identitetspolitiska Facebookgrupper, och drar våra slutsatser, teoretiserar, diskuterar. Dessa teorier omvandlas till matematiska kommandon som matas in i MO, ger oss nya sökmönster, leder till nya upptäckter. Det är ännu i sin linda, vi behöver många års insamlande och experimenterande för att upptäcka något av intresse, vi är inte i kvartalskapitalisternas begränsade värld, vi rör oss inom större tidshorisonter. Vårt verk är inte för oss, det är för våra efterkommande och deras efterkommande. Det är inte science-fiction, det här är verkligt. Utvecklingen går så snabbt att kapaciteten snart finns, Mark räknar med att vi om bara tio år kommer kunna ha råd med tillräcklig datakraft för att uppnå vårt mål. Det där med superdatorer finns redan idag, det handlar om att kunna köpa tillräckligt mycket serverkapacitet, inte att bygga sitt egna mekaniska monster. Långsiktigheten är vår fördel, vi må ligga efter Google och de andra vad gäller kapacitet och avancerade algoritmer, men då de blint enbart söker vinster och sätt att rikta reklam kommer de missa det mest grundläggande, att hela världen kommer utvecklas till en totalitär entitet. Vi kommer inte kunna förhindra detta, men vi kommer kunna bygga skyddsrum som på sikt kan bli till motståndsfickor.

Detta är vår historiska uppgift. Inte att utnyttja kunskaper om samhället till att utmana systemet eller tillskansa oss själva höga positioner inom det, utan till att hålla oss under radarn. Ett hemligt sällskap, en motståndskultur, kanske på sikt en ny religion, det är vad vi nu lägger grunden för. Världen kommer gå åt helvete, men vi ska klara oss. En dag kan vi kanske bidra till att den ljusnar, men det är inte läge att tänka på det nu, nu gäller det att skydda sig från det kommande mörkret, verka men inte synas, hålla oss dolda och bida vår tid. Vi ska se till att vi håller oss väl med och en fot inne i maktens olika korridorer. Vi ska verka i skymundan men samtidigt undvika direkta olagligheter, skumma skatteupplägg eller annan iögonfallande aktivitet. Men detta ligger i framtiden. Vi ska fortsätta studera och analysera nu ett tag till. Gå till jobbet och varje månad skänka tiondet till gruppen. Den 11:e maj 2046 ska vi gå in i nästa fas, det är det sagt. Då borde kapitalet ha växt tillräckligt för att vi ska kunna framträda i en mer fysiskt organiserad form. Då kommer vi ha våra tentakler inne i olika politiskt, socialt och kulturellt inflytelserika grupper. Vi kommer vara fler, dels vi i den inre gruppen, men framförallt i våra yttre underavdelningar, vi kommer sprida allt större ringar runt omkring oss, vågor som inte vet varifrån dess källa strömmar.

Sista dan i Nürnberg idag. Drar till Wien sent i eftermiddag, fixade biljett och bokade hostel i går kväll, men ville ändå dra lite senare för att hinna med lite även idag, tänkte framför allt på Dürermuséet. Kunde lämna min packning kvar på hostelet efter jag checkat ut, så nu kan jag slå ihjäl några timmar innan jag går tillbaks, hämtar väskorna och drar till stationen som ligger precis i närheten. Blir snabbtåg till Wien, dyrt som fan jämfört med bussarna jag hittills åkt, men snabbt och smidigt, förhoppningsvis bekvämt med.

Dürers grejer är coola. Är inte mycket av en konstfantast, jag gillar att titta på film och serier, lyssna på musik och läsa böcker, det ger mig något, men att stirra på en tavla ger mig liksom ingen djupare känsla, den kan vara fin eller ful eller sådär, mycket mer har jag sällan att säga om saken. Men det här är snyggt, jag hade lite koll på hans grejer innan, jag visste att han var från Nürnberg från en gammal Monty Python-sketch, något av det de gjorde för tysk tv, minns knappt sketchen men det satte sig, Dürer och Nürnberg, det har varit en del av min annars ganska bristfälliga bildning vad gäller konst och konstnärer sen dess. Hans Melancholia känner jag till, likaså den där med riddaren, den ser liksom så metal ut, många av hans grejer kunde varit skivomslag till något 80-tals hårdrocksband. Det är ganska intressanta skyltar och så där med, om stan förr, Tysk-romerska riket och reformationen, där Dürer själv var inblandad i kontroverserna. Grejen med hans tavlor är att han mest gjorde tryck, träsnitt och kopparsnitt, vilket betyder att det inte finns några original och om det nu skulle finnas så vore det ju ändå ointressant, en tryckplåt är ju inte mycket att se på liksom. Allt är ju då kopior. Några tavlor gjorde han, men de finns inte här, de är utspridda över Europa och de som hänger här är kopior. Men varför går man ens på museer för att se originaltavlor alls? Folk som åker till Louvren för att betala massa pengar, köa och trängas framför Mona-Lisa, varför det, man kan väl bara bildgoogla? Hade någon berättat för Leonardo Da Vinci eller någon annan samtida att man kunde göra exakta fotokopior hade han säkert förundrats över den tekniska landvinningen, säkert hade det verkat konstigt att folk ändå färdades långt för att se själva originalet. Man skulle också kunna tänka sig att vårt överflöd av bilder lett till en devalvering av konsten, men märkligt nog är det precis tvärt om. Som sagt, folk betalar pengar, köar och trängs för att med egna ögon se den målning de sett tusentals gånger förut, och på auktionshusen slås det ständigt nya prisrekord. Det handlar om något annat än att bara betrakta konst, något annat än att bara njuta av en vacker bild.

Det är lite som med vinylskivorna nu för tiden. Det var nyss ett medium för att distribuera musik, men nu är det något annat, detta till följd av att distribution av musik i princip blivit gratis. Tänkte på det när jag var hemma hos Axel på Hisingen här om året, vi var lite småfulla och jag grävde i hans skivback.

– Har du hört de här? frågade han entusiastiskt.

– Nä, sa jag, tog skivan och glodde på omslaget och baksidan medan han satte på albumet. På Spotify.

Jag diggade med, med konvolutet i handen, sen grävde han upp en ny LP.

– Har du hört den här då? Svinbra!

– Nä, är det deras nya?

Jag höll en ny skiva i handen, Brainbombs senaste eller vad det var, glodde och kollade på baksidan, tog ut konvolutet och vek upp, diggade gillande till musiken från albumet, som han satte på på Spotify.

Det är liksom något annat. Man köper inte LP-skivor eller kassetter för musiken precis som man inte köar till Louvren för att se på fina bilder. Det är ett beteende som uppstått efter överflödet av musik och bilder, efter att kopiorna blivit otaliga och i princip gratis.

Med Dürer blir det här uppenbart då han ju faktiskt massdistribuerade sina grejer redan från början. Tryckpressen var den tidens medierevolution, reformationen hade antagligen inte blivit möjlig utan den snabba spridningen av pamfletter och nidbilder av påven. Europa skakade, den gamla världen raserades och ingenting blev sig längre likt.

På en skylt står det att Dürer, liksom många andra berömda Nürnbergbor, är begravd på Johannisfriedhof strax väster om gamla stan. Det finns en karta på väggen, kyrkogården ligger rakt till vänster när man kommer upp på gatan utanför museet, vad det verkar. Inte särskilt långt heller, ett par hundra meter typ. Jag går dit, det är gott om tid innan tåget till Wien går. Skitcoolt. Metalskivomslag igen, det är vad jag främst tänker på. Gravarna ligger uppepå marken, jag vet inte vad det kallas men liksom såna där stora stensarkofager istället för bara en gravsten. Det är dessutom mycket dekorationer och kopparplåtar, statyer i människostorlek föreställande änglar och Jesus, en massa döskallar. Den här typen av estetik skiljer sig markant från Sveriges stramare gravvård. Det tycks vara en gravplats för rika det här och de flesta är urgamla. Jag hittar Ludwig Feuerbachs grav också, filosofen som blev ateist, vände upp och ned på Hegel och sa att man är vad man äter. Ett bra foto till Sällskapets tramsavdelning. En bra avslutning på den här stan.

# Kapitel 13

Är klar med Freud nu, lagom tills det är dags att besöka hans stad. Det blev en slö promenad tillbaka till hostelet från kyrkogården, en äcklig hamburgare på tågstationen och gott om tid att sitta och glo på perrongen och läsa ut boken innan det var dags att sätta sig på ICE, som snabbtåget här heter. Är besviken på farten dock, hade väntat mig en ny upplevelse, att det skulle gå skitsnabbt. Det är ju vad de tjatat om i Sverige i flera år nu, att vi ska bygga såna här snabbtåg som finns i resten av Europa, det är bra för miljön och vi kan då skita i att flyga mellan Göteborg, Stockholm och Malmö. Ja, de säger så, att "vi" måste flyga mindre, köpa mindre grejer, äta mindre kött och vad det är. Jag känner dock inte att jag innefattas av det där vi:et, jag lämnar åt rikemansungar att ha "klimatångest" och moralisera över vad vanligt folk gör med sina pengar. Bygg de där jävla snabbtågen och förbjud flygresorna istället, varför ska man syssla med att snällt uppmana folk till det ena och det andra när man samtidigt hävdar att läget med klimatet är så jävla akut? I alla fall, jag trodde då att snabbtågen var skitsnabba, men det här känns inget annorlunda från att åka tåg i Sverige. Ibland står hastigheten på displayen ovanför dörren, den går upptill max 180 kilometer i timmen. Är det så jävla snabbt verkligen? Vad når de snabbaste tågen hemma upp till? Men annars är det bra här. Det är bekväma säten, ont om folk så det sitter ingen jämte mig och så finns det bra internetuppkoppling.

Skriver lite i Sällskapet. Om att jag är på väg till Wien och undrar om jag kommer vantrivas lika mycket som Freud, lägger upp bilden på Feuerbachs grav. Leila skriver till mig också. Hon berättar om sig själv, jag hade frågat något om vad hon pluggar och så där och nu säger hon att hon bara har ett år kvar, att det är en utbildning där det är lätt att få jobb, vanligtvis inom vården men hon tror hon har en chans på ett jobb inom läkemedelsindustrin som finns välrepresenterad i Lund.

"Jag har haft sommarjobb på BioQ Pulmonis och fick ett halvt löfte om jobb där senare. Det är jättespännande, de utvecklar en slags artificiella lungor kan man säga, det har varit jättestimulerande att jobba där."

Hon hade tagit ett sabbatsår nu då hon läst statsvetenskap och lingvistik skriver hon, ville få lite andra perspektiv på saker och ting. "Dessutom tror jag det är nyttigt för vår verksamhet."

Skriver till Sonja också. Känns som jag hade kunnat starta en tråd i Politbyrån istället, men det verkar liksom fortfarande ovant, jag känner mig inte bekväm än, även om jag nu är medlem och faktiskt känner de andra sen innan så känns det dumt att ställa frågor i forumet, jag vänder mig direkt till Sonja i ett privat meddelande istället. Vad kommer hända år 2046, vad ska vi ha uppnått då? Har vi så mycket pengar och vad ska vi använda dem till egentligen? De här frågorna försöker jag formulera i ett kort mejl. Det är fortfarande mycket som är diffust i allt detta överväldigande som fallit över mig. I går verkade det så klart, idag känns det plötsligt overkligt.

Dags för en ny bok också, Nemesis divina av Carl von Linné. Jag påbörjar alltid en ny bok så fort jag avslutat en, jag kan inte ens minnas att jag varit boklös. Det måste varit senast på mellanstadiet då det fortfarande var mer serier än böcker som gällde, Fantomen, Tintin, Lucky Luke. Men jag gick aldrig riktigt över till vuxenserier, har läst Arne Anka men inte så värst mycket mer, ingen manga och knappt nån sån där amerikansk underground fylld med snusk, våld och politisk satir. Det blev böcker istället, mest fackböcker, först UFO:n och ockultism, sen mystik och religion, därefter filosofi och politisk teori, historia, psykologi, antropologi, sociologi och så vidare. Inte särskilt mycket skönlitteratur, jag tittar på film när jag vill ha fiktion istället, omvänt är jag inte särskilt intresserad av dokumentärer vilka jag tycker är så irriterat kortfattade och mest ställer fler frågor än de ger svar. Jag går också mot trenden och läser mer idag än jag någonsin gjort, möjligen undantaget de där tre månaderna då jag var 25 och arbetslös. Folk brukar annars säga att boken är död, att folk klickar på sina mobiler, lyssnar på poddar och glor på Youtubefilmer istället. Och så är det väl. Folk läser ju knappt ens bloggar längre, vad det verkar, det är korta filmklipp som gäller.

Det var väl lite mitt problem med Erik B. Johansson, min Flatearth-bloggare. Ingen, allra minst IQ-befriade CP:n som tror att jorden är platt, har direkt ork att läsa längre texter. De vill ha memes eller klipp på ett par minuter. Jag funderade på det, på att gå in för det riktigt ordentligt, starta en youtube-kanal och prata in mina historiska insikter om "the globe conspiracy". Jag tror verkligen det skulle kunna bli en tittarsuccé. Jag skulle behöva hjälp, någon som kan det där med videoredigering, men jag tror jag själv vore ganska kapabel till att förstå ungefär vilka knappar man ska trycka på för att uppnå dramatik inom foliehattsgenren på Youtube. Jag har ju lång erfarenhet av ämnet. Min teori är att folk som gillar sitcoms också har en fallenhet för konspirationsvideos. Det är samma känslostyrda manipulation, istället för att behöva skriva roliga skämt så lägger man till skratt i bakgrunden för att tittaren ska förstå att det är roligt. På samma sätt använder konspiracister dramatisk bakgrundsmusik för att få ett lösryckt citat utan angiven källa att frammana en wow-känsla. Ibland är det bara banal välkänd information som inte betyder ett skit men som man lurar i tittaren är något ((Dem)) försöker dölja för oss. Det kan inte vara så värst svårt. Vidare började jag fantisera om att jag rent av skulle kunna tjäna pengar på det här, jag skulle lansera en bok med mina bloggposter och lite tillägg, jag skulle besöka evenemang med Flat earthers och bli en celebritet inom comunityt, det började nämligen röra på sig nu, med konferenser och uppmärksamhet från mainstream, naturligtvis med vinkeln att vi alla är idioter, men ändå. Klipp från Vice-TV spred vår dåraktighet till nya skaror och i Facebookgrupperna fylldes det på med ständigt nya människor. Men luften gick ur mig. Tanken på att ta det hela ett steg till gjorde mig istället deprimerad. Det hade gått för långt. Mitt hånfulla flin, eller ibland uppriktiga nyfikenhet på den mänskliga naturen, började bytas ut mot en svartsynt hopplöshet. Folk är idioter. Bloggen uppdaterades mer sällan då jag stod i valet och kvalet mellan att gå vidare eller inte.

Sen började det pratas om Flat earthers i fikarummet på jobbet. Det var kidsen som kände till fenomenet. Det var ingen som trodde på skiten, tack o lov, men de pratade om Illuminati och konspirationer, om youtubefilmer de mest såg som underhållning. För folk i 20-årsåldern är detta helt normala samtalsämnen och det tycks sprida sig även uppåt i åldrarna. Sen började det dyka upp IRL. En på jobbet sa att han träffat dessa människor som tror att jorden är platt i verkligheten. En annan sa, typ, "alltså jag tror ju inte på det, men de hade faktiskt ganska bra argument ändå."

Jag la ner hela projektet istället, raderade både bloggen och Facebookkontot. Jag hann dock bidra till att göra världen och mänskligheten ännu lite dummare.

Även det är väl en del av ett större fenomen. För några år sen chockades man över idiotin och språket som fördes i tidningarnas och bloggarnas kommentarsfält, sen flyttade kommentarsfälten in på Facebook i ett försök som gick ut på att folk skulle bete sig anständigt då de inte längre var anonyma. Då chockades man istället över att idiotin och språket kom från verkliga människor med riktiga ansikten och för- och efternamn. Sen hamnade vi där vi är idag, då samtalen i den verkliga världen nu låter lika korkade som de gör på internet.

Från tågstationen är det tunnelbana, byte till en annan linje och därifrån, Schottentor, spårvagn en bit till innan jag är framme. Det är något visst med att reda ut allt sånt här helt själv. Det låter kanske banalt, det är väl inte direkt raketforskning att klara av att åka kommunalt själv, men det är faktiskt lite speciellt att resa ensam. Komma till en ny stad, ett nytt land, med all sin packning, trött och jävlig, och sen reda ut de där småsakerna, köpa biljett, läsa skyltar, ta ut pengar i bankomater med displayer man inte är van vid, hitta till rätt linje, rätt station, fatta att man stämplar den lilla pappersbiten i den där lådan för att biljetten ska vara giltig. Småsaker, visst, men det känns bra, man känner sig duktig när man ordnat allt alldeles själv utan någon jämte sig att förvirras tillsammans med.

Jag missar en station och får åka lite extra tunnelbana och när jag kliver av spårvagnen hittar jag inte gatan jag ska in på och går runt i cirklar ett tag innan jag frågar en kille som pekar mig i rätt riktning. Det är mörkt nu, har knappt sett något av stan och idag blir det bara att äta något och sen lägga sig, det är imorgon jag får börja utforskandet. Hostelet ligger avsides i en omgivning där det inte finns mycket aktivitet alls. I receptionen får jag en karta, nån broschyr och nyckeln till rummet på tredje våningen. Bakom finns ett slags allrum, det är en glasdörr in och när jag vänder mig om ser jag en kille i en fåtölj som vinkar mig att komma dit. Det sitter ett gäng ungdomar där inne, tjejer och killar med ölburkar i händerna. Jag vinkar tillbaks som om jag inte fattat att han försökte vinka dit mig utan bara sa hej, ler stort innan jag snabbt vänder mig om och går med mina grejer till hissen. Palla vara social.

Det slår mig att jag kan så lite om Wien. Jag känner till Freud och Wienkretsen, den österrikiska ekonomiska skolan, den grejen, att Hitler hängde här och att det senare var något av en internationell spionhuvudstad under kalla kriget, men jag får ingen bild av hur själva stan ser ut. Jag har aldrig varit i, säg, Paris eller Amsterdam heller, men där får jag genast en bild för mitt inre, det får jag inte av Wien, jag kan inte komma på någonting alls faktiskt, nån berömd byggnad, om det finns en flod eller några kanaler här, någon motsvarighet till gula taxibilar eller röda dubbeldäckare, ingenting. Finns det ingen film jag sett som utspelar sig här? Säkert någon Bondrulle men inte vad jag kan komma på just nu, Sound of Music är väl annars vad jag tänker på när det kommer till Österrike, det är ju Salzburg men det ser kanske liknande ut här med. Det kommer jag märka i morgon.

Sovdags. Det är ett fyrabäddsrum jag har, det finns två till härinne och de har lagt sig redan, klockan är typ halv elva bara, men jag måste kolla in Sällskapet innan, de får stå ut med att jag sitter och knattrar i sängen ett tag. Sonja har svarat. Ett långt mejl för en gång skull.

"Tja, du är ju bara en vanlig knegare så de hundringar du skickat när du fått ditt lönekuvert är ju helt tillräckligt tycker jag. Och även det blir ju en del på flera års sikt och det finns ju ett gäng till som är i snarlik sits. Själv är jag ju från en "bra" familj, enda barnet och dessutom var mina päron ganska högt komna då de avlade mig. Räknar man in kåken, sommarhuset i Mölle och båten så kommer jag nog sitta på en tio mille minst inom relativt kort tid, max ett och ett halvt till två decennier i alla fall. Av detta kommer jag skänka det mesta till oss och vår verksamhet. Sen hade Leila ett insidertips, det var nått företag i Lund som tillverkar konstgjorda njurar eller vad det var, det är hon i alla fall säker på att de kommer få en medicinsk licens eller vad det heter i Kanada inom kort, kanske bara om någon dag faktiskt, och då kommer aktien rusa. Mark som är ekonomiansvarig har satsat mycket av pengarna där och ja, många bäckar små från flera olika människor och lite ökning av växlingen mellan valutor och vi kommer sitta på en stabil grund om ett tag tror jag.

Vi ska snart se till att köpa land och fastigheter. Det är stabila värden över tid och sen tänker jag mig att vi ska bli typ som Svenska Akademien, en stiftelse som sysslar med att ge ut stipendier och priser vilken under sig har fastighetsbolag och investeringsfonder över hela världen. Jag tror personligen att en hotellkedja kan vara bra att ha, helst med hotell vi byggt själva. Vi har faktiskt arkitekter och arkitektstudenter i vår omgivning, inte ännu i den inre gruppen men i vår närhet och jag gillar tanken på att bygga hus med rum avsedda enbart för oss, med symbolisk ornamentik, lönndörrar och varför inte en labyrintisk källare :)?

Vi bestämde oss för 2046 som gräns för att gå in i en ny fas, innan dess måste vi främst bygga med andra medel, med inflytande och kontakter men utan att spendera så stora pengar utan liksom spara och anhopa kapitalet. Pengarna är ändå bara en bisak, ett medel och inte ett mål. Vårt verk är inte för oss utan för framtiden.

Hoppas du har det bra i Wien, ses förhoppningsvis snart!"

Fastnar ett tag för sista meningen. Sa hon så när vi sågs också? Jag har i alla fall tänkt samma tanke, tänkt det i exakt samma ordföljd. Det storslagna i vårt projekt rycker tag i mig och jag får en lite kuslig känsla. Läser lite på Wiki om stan innan jag lägger mig. Nerkrupen i sängen tittar jag sen på bilderna av Leila på telefonen innan jag somnar. Hon är allvarlig, hon gapskrattar, hon ler lite försiktigt. Sveper mig genom de tre bilderna flera gånger. Hon är allvarlig, hon gapskrattar, hon ler lite försiktigt, hon är allvarlig, hon gapskrattar hon ler lite försiktigt...

# Kapitel 14

Dags att göra stan då, en ny stad. Frågade receptionisten i morse om hon kunde markera på kartan var vi befann oss, jag bodde visst utanför kartan över centrum och fick istället vända sida till den större kartan som täcker in hela Wien, där såg det dock ganska centralt ut. Hon sa att jag kunde ta spårvagnen till Schottentor och att jag då skulle vara mitt i smeten, det tar bara fem minuter. Var ju därifrån jag kom igår, men jag tänkte jag går istället, det kan inte vara så långt och jag gillar att promenera, jobba mig mot centrum och käka frukost nånstans på vägen, det blir bra. Vädret var kast, det började regna vilket gav mig anledning att gå in och äta på första bästa stället. Läser i broschyren jag fick, det är samma sak som med den i Dresden, For the young traveler. Märkligt det där, ständigt den här backpackergrejen jag hatar som förföljer mig, men va fan, har jag valt att bo på hostel så får man väl ta det. I broschyren står det att den är tillverkad av "locals", precis som den i Dresden, det är en kvalitetsmarkör tydligen, locals, backpackern vill vara genuin och äkta, här finns till och med tips på hur man undviker vägar där det är mycket turister, som om backpackers inte själva vore turister. Den är dock lite rolig tycker jag, i den historiska översikten ironiserar man över den nazistiska bakgrunden, skriver att österrikarna anser att anschluss var en stor tragedi som tyskarna utsatte dem för, även om händelsen märkligt nog firades av hundratusentals människor på Heldenplatz och att hela landet efter krigsslutet drabbades av en kollektiv minnesförlust över vad som hänt de senaste sju åren. Vill man vara som en local ska man vara "grumpy" står det vidare, särskilt servitörer i den här stan är grumpy. Tycker det låter bra.

Regnet har slutat, dags att jobba sig vidare. Än så länge är det inte så mycket att imponeras av även om det alltid är kul att gå i en ny stad och glo på gamla husfasader. Stans centrum markeras av Ringstrasse, platsen för den gamla medeltida muren som man rev på 1800-talet för att bygga en bred paradgata omgärdad av en massa hus och parker som idag utgör många av stans största sevärdheter, lovar mig både broschyren och vad jag läste på wiki igår kväll.

Men det här är fruktansvärt. Till en början imponeras jag väl, det är liksom överdådigt, jag snubblar omkring i centrala Wien utan någon känsla för åt vilket håll jag går med huvudet så skarpt uppvänt att jag antagligen kommer få nackspärr i morgon. Husen är stora, vita och pampiga marmorbyggnader, det ena värre än det andra, liggandes jämte varandra inte sällan med en omgivande park och det finns liksom inga kvarter att tala om. Allt ser ut som Lundagård, fast Lundagård skulle här vara ett mindre annex, en lekstuga i förhållande till de här kolosserna. När jag planlöst snubblar vidare ser jag en enorm byggnad med en massa statyer utmejslade högt upp på husfasaden. Det är en massa filosofer, deras namn står under dem, det börjar med Thales och tycks sen gå i tidsordning längs hela väggen, från gamla greker till franska upplysningsmän och tyskar från 1800-talet. Utöver filosofer finns där även världsdelar representerade i form av sensuella kvinnor, Alexander den store och Caesar, Moses och Noa, statyer inhuggna i pelare eller stående på taket. I mitten av byggnaden finns en storkupol på taket. Jag befinner mig dock på baksidan och går runt för att upptäcka en enorm park och på andra sidan en identisk byggnad. Man har alltså smällt upp två likadana enorma palats i denna löjligt överdådiga stil. Det är två museer, jag såg det naturhistoriska, det mittemot är ett konstmuseum och smyckas av konstnärer istället för filosofer. Från den enorma parken tar man sig till en ännu större öppen yta som markeras av en ännu större och ännu överdådigare byggnad, det är den där Heldenplatz där Hitler gastande inför en massa österrikare då landet blev en del av Tredje riket 1938.

Min wow-känsla är dock redan utbytt vid det här laget, först mot mättnad sen mest äckel. Vräkig jävla nyklassicism, skillnaden mot Nürnbergs mysiga medeltidsstad är total, det här är ju bara vulgärt. Perfekta parker, glänsande ryttarstatyer och osmakliga marmorpalats uppsmällda efter varandra utan något helhetstänk. Hela Wien ser ut som en jävla bröllopstårta. Det mesta är byggt efter andra halvan av 1800-talet, ett döende jävla imperium som kompenserar med fula groteska imitationer av antiken. En härskare som kallar sig Kejsare för att patetiskt leta efter legitimitet och samhörighet med Romarriket, en härskarklass så äcklig och passé att den försöker förtränga sin nära förestående undergång, sin inaktualitet och sin totala onödighet genom att smälla upp dessa osmakliga tårtor till byggnader, dessa pastischartade monument. Man blir spyfärdig. Då var ännu det värsta kvar, parlamentsbyggnaden, en evighetslång rad av kritvita marmorpelare, perfekt utmejslade detaljer och väggmålningar som med taket fullt av pampiga bronsstatyer är frontad av en gudinnestaty med förgylld hjälm i en fontän. Fy fan. Det imiterar det antika Aten ungefär lika bra som Caesars Palace i Las Vegas imiterar antikens Rom. Jag byter taktik och går istället in på gator där husen verkar bli mindre istället för större och visst, mitt i stan, alltså bokstavligen mitt i kartan finns det kanske något hus som ser gammalt och fint ut, en kyrka, en husfasad som ser ut att ha klarat sig från storhetsvansinnet i slutet av 1800-talet, men det är fan inte mycket. Den äckliga känslan finns ändå över hela stan, fast man inte för tillfället befinner sig mitt i palatsgårdarnas dekadent-adels-lajv. Folk ser så propra och borgerliga ut, alla har skjortor och alla ställen ser ut att vara lyxiga kärringfik där man knappt vågar gå in med skorna på.

Hittar till slut ett litet torg med några uteserveringar som ser hyfsat okej ut, vädret har blivit bättre i alla fall och att bara sitta ner ett tag är väl välbehövligt. Messar Axel, säger att jag är i Wien och att jag hatar det, "och vad fan har Österrike ens bidragit med? Hitler och Fritzl?" Nästan förbannad beställer jag en dyr wienerschnitzel och till efterrätt ska jag äta sachertårta, ska gå all in på turistfällorna och då är det detta man ska äta tydligen. Det är ganska äckligt, både maten och efterrätten, vilket på något sätt känns bra, det summerar liksom hela upplevelsen. I Sverige äter jag ibland schnitzel på halvsunkiga hak, typ Södervärns krog, och då är det fet mat serverad med pommes dränkta i bearnaisesås som gäller. Här fick man istället nån kall, sliskig och syrlig potatissallad till som mest smakade skit. Dock är servitören grumpy precis som broschyren lovat, och det gillar jag. Han är korrekt, bra på att se när man påkallar uppmärksamheten, nickar snabbt när man säger vad man vill och utför sitt jobb med samma stenansikte. Mycket bättre än till exempel USA där man får ett glatt "Hi, how are you?" så fort man går in i en jävla affär och alla ska vara så glada och käcka hela tiden. Ytligt dravel, ingen gillar sitt jobb, det är bara fånigt att hålla på med sånt fjäsk.

Axel svarar. "Wow! Är det lika mycket ångest som i en Haneke-film? Skicka bilder för fan". Ja jävlar. Det hade jag glömt helt och hållet, Michael Haneke är ju från Österrike, mästaren av feel bad-filmer. Det förklarar lite känslan jag har, det där stela och borgerliga, de där propert klädda wienarna som promenerar runt på gatorna med bister uppsyn ser ju alla ut att vara antingen regelrätta psykopater eller perversa pianolärarinnor som överlägset skulle snäsa åt en att jag minsann inte förstår Schubert.

Det börjar kanske komma nu, en liten hemlängtan, fast bara lite. Saknar inte direkt Sverige och längtar verkligen inte tillbaks till jobbet. Det är ju det här man går och längtar efter hela året, veckorna då man slipper undan skiten, monotonin, väckarklockan, ångesten. Det är samma tugg, samma diskussioner, som om det monotona arbetet ledde till en motsvarande monotoni i tänkandet och beteendet mellan de som utförde sysslorna. Men det är vad det är och vad det kommer förbli, jag har slutat ha några illusioner om något annat och förlikat mig med mitt öde på golvet. För jag vet att jag behöver det här, det är en tragisk insikt men ändå sann. Det är inte bara pengarna, det är hela saken, tristessen, monotonin, skitmusiken på radion.

Nu har vi ett rullande schema vad gäller radiostationerna, något min förman bestämt då det ofta blev tjafs om det där eftersom folk sprang och bytte hela tiden. Måndagar är väl bäst, då kör vi Rockklassiker. Det är samma låtar varenda gång, visst, och de är uttjatade som fan. Jag hatar visserligen att alltid få höra Poison med Alice Cooper, den låter fan som Roxette, men annars är även världens sämsta Bon Jovi-låt ändå bättre än vilken ny låt som helst som går på någon av de andra stationerna. Man kan i alla fall få höra lite Ozzy, Thin Lizzy, Judas Priest och Iron Maiden, även om det såklart alltid är deras största hits, vilket också brukar vara deras sämsta låtar. Men framförallt är det Metallica som spelas, de kör nämligen "Metallica-måndag" på Rockklassiker, då de spelar "extra mycket Metallica för att ni ska få en så bra start på veckan som möjligt" som de käcka programledarna upplyser oss. Visst var det längesen jag gillade Metallica på riktigt, typ högstadiet, och visst ligger radiokanalens fokus främst på bandets sugiga 90-talsproduktion, men ibland kan man få höra Fade to black eller Master of Puppets, och det är fan så mycket bättre än den hjärndöda skräpmusiken som strömmar från Energy, Rix eller Mix Megapol. Man glömmer ibland bort det där, man är så van att tänka sig att folk antingen har bra musiksmak, sådär musiksmak eller dålig musiksmak, men i själva verket finns det en hel massa av människor som inte har någon musiksmak alls. De som bara lyssnar på skiten på radion, som aldrig gör något aktivt val. Sådana som förr, på tiden då man köpte skivor, hade införskaffat hela sin (i regel obefintliga) skivsamling från bensinmackar, såna som svarar "allt möjligt" på frågan om vad de gillar för musik men som inte kan ett skit förutom den senaste radiohitten. Dårar. Smak hänger ihop med intelligens, det är därför alla mongon lyssnar på Lasse Stefans.

Jag diggar i alla fall med när det är Metallica-måndag på jobbet. Jag och Strafko. Det är vår jargong, en sån där tröttsam och repetitiv jargong man har med folk på jobbet.

– Ha det så gött i helgen nu så ses vi på Metallicamåndag! Hehehe.

– Hehehe.

– Å fy fan vilken jobbig vecka, det känns som det varit Metallicamåndag hela veckan! Hehehe.

– Ja, skönt med helg nu, men snart är man tillbaks till Metallicamåndagsångesten, hehehe.

– Hehehe.

– Hehehe.

Det är tröttsamt, det är ångest. Det är tråkigt att jobba men jag behöver ha tråkigt. Jag behöver ha ett skitjobb för att må okej under resten av tiden, jag vill ha ett tråkigt moment i mitt liv. Förr tänkte jag inte så, där var jag ganska inspirerad av Axel.

Axel var syndikalist vilket betyder att man hatar sitt jobb av ren princip. Cheferna och exploatörerna är vad som gör livet surt för oss knegare och kan vi bara slänga ut dem och bestämma själva så skulle allt bli bra, så går resonemanget. Samma princip gäller för resten av samhället, lokal bestämmanderätt, du och dina kollegor bestämmer över arbetsplatsen, du och dina grannar bestämmer över kvarteret, bort med chefer, byråkrater och politiker, låt de som berörs av ett beslut vara med och fatta det genom direktdemokratiska beslutsformer, utse kommittéer med representanter från olika arbetsplatser eller kvarter för att samordna gemensamma angelägenheter och för tillbaks frågan till stormötet. Det lät bra, det liknade en vision även jag kunde skriva under på, jag hade aldrig haft ett jobb jag inte varje dag önskat skulle brinna ner till grunden och aldrig haft en chef jag inte önskat en ond bråd död. Men nä. Det skulle inte bli en utopi av det där, det förstår jag nu. Ett samhälle där alla tvingas till ansvar genom delaktighet och där varje fråga kräver ett ställningstagande, vem fan skulle orka med allt det där efter ett tag? Ett helt samhälle präglat av evinnerligt mötestjafs skulle snart skapa en klyfta mellan en passiv majoritet och en liten energisk klick föreningsmänniskor som kommer haverera och intrigera sinsemellan.

Mitt jobb är mer än att min arbetskraft blir exploaterad av en kapitalist, inte för att jag har någon Karl-Bertil Jonssonsk arbetsmoral, jag skiter i den eventuella samhällsnyttan av att borra aluminiumprofiler i en cnc-maskin, jag gör det för mig, det är min meditation, jag är en kugge i maskineriet som är lätt utbytbar men jag gillar att vara denna kugge. Jag vill inte jobba mig uppåt, jag gör aldrig företagets problem till mina egna som vissa andra gör, det är deras sätt att stå ut och finna mening, att inbilla sig att det man gör att viktigt, drömmen om avancemang, drömmen om status och pengar. Det finns de som mer öppet hatar sitt jobb också, de som snackar skit hela tiden men samtidigt aldrig vill förändra något på riktigt, de tycks ha funnit sin roll i att gnälla på ett system de bestämt sig för är oföränderligt. De typerna gör en annan kategori arbetare frustrerade, sådana som Axel, i alla fall sån han var förr, de som vill förändra, de som vill föra oss upp från mörkret till ljuset, de står ut med arbetet just därför och kan rent av känna stolthet och förorda arbetsmoral samtidigt som deras ideologi säger att vi alla exploateras. För dem finns hoppet i framtiden, i kampen och i det njutningsfulla hatet mot de där uppe. För vissa av dessa finns också en karriärstege att klättra, den fackliga. Men jag tillhör ingen av dessa kategorier. Jag gillar inte mitt jobb, men jag gillar att ha ett jobb jag inte gillar, jag underkastar mig jobbet då underkastelsen under ett tråkigt och meningslöst jobb möjliggör att jag kan finna mening utanför jobbet istället. En del ser problem med att jobben är meningslösa, det är sånt journalister kan oroa sig över. Journalister älskar sina jobb, de är sina jobb, hela deras identitet är sammanbunden med deras yrkesroll och när de ser rapporter om att de flesta tycker sina jobb är meningslösa blir de förfärade. Men jag blir inte förfärad över detta faktum, över detta mitt öde. När jag tar av mig mina arbetskläder tar jag av mig mitt jobb, jag har inget ansvar och heller inga känslor för företaget, när jag uthärdat mina åtta timmar är jag fri.

Kortare arbetstid vore så klart bra. Kanske bör jag gå ner i arbetstid lite nu med, nu när Sällskapet kommer kräva mer av min tid. Sen har ju Leila kommit in i mitt liv med. Eller, ja, nästan i alla fall. Snart. Då har jag en person till att ta hänsyn till, en att styra upp gemensamma planer och framtidsprojekt med. Ja, "framtidsprojekt" har liksom fått en ganska episk klang nu på sistone, får man väl säga. Kan kanske ta lite tjänstledigt för studier, typ en dag i veckan, läsa nån skitkurs på distans, kräva att få gå ner i arbetstid och utnyttja den tiden till verksamhet i Sällskapet. Kanske vara hemma varje onsdag, det hade varit skönt, bara två dagars jobb åt gången, då ser man alltid ljuset i tunneln. Dessutom kör vi Radio Rix på jobbet på onsdagar.

Läser vidare lite i Carl von Linné, det är en märklig samling aforismer och lösa anteckningar, mycket bibelcitat och små historier om folk som möter sitt öde. Vår store naturvetare och systematiker var verksam samtidigt som den franska upplysningen men av det här att döma tycks han själv ha varit en reaktionär och vidskeplig typ. Han verkade inte gilla katoliker heller. Det är ju en grej med, jag är ju i ett katolskt land nu, jag har färdats genom den tyskspråkiga världen men genom olika trossystem, från socialismen via protestantismen till katolicismen. Baklänges, skulle man kunna säga, om det inte vore för att socialismen visade sig bli en misslyckad återvändsgränd. Katolska kyrkan däremot, den består. Det är något vi borde fundera mer på i Sällskapet och det var ju Sonja inne på också, att skapa ritualer, vi har ju redan vår högtidsdag, den ironiska PK-dagen 11:e maj, men bör vi även införa sakrament? Hur ska vi kombinera ledarlöshet och frihet, det gnostiska elementet, men ändå hålla ihop? Ritualer, dogmer och sakrament har historiskt varit viktiga inslag för att hålla ihop och bestå över tid, men går de att upprätthålla utan påvar, hierarkier och inkvisitioner? Känner jag har en tråd att starta här.

Det enda sevärda i Wien verkar vara ryssarnas krigsmonument. Tack gode gud för att Sovjetunionen invaderade den här skitstan och reste en stod för att ära deras stupade soldater. Den är inte i närheten av pampigheten i Treptower Park men det är samma grej, en soldat på en pelare och ingraverade Stalincitat, det stod bara på ryska men jag kände igen hans namn från minnesplatsen i Berlin. Det var efter ytterligare lite kringflackande, antagligen i cirklar, jag fann den. Tyvärr tycks de ha anpassat monumentets arkitektur till omgivningarna alldeles för mycket, det är liksom vita pelare även här och det hade varit fan så mycket bättre med lite sovjetisk brutalism istället, något med massiva cementblock hade brutit av bra i den här borgerliga skitstan. Trött på att flänga runt hoppade jag på en sån där sightseeingbuss man ser överallt, det fanns sådana även i Dresden men där tyckte jag det var för dyrt, här var det ännu dyrare, 25 euro, men så fick det bli. Det finns flera turer och biljetten gäller ett dygn, idag har jag åkt tre olika och får se om jag pallar med en till i morgon, är inte särskilt sugen men vill samtidigt ha valuta för mina pengar. Man sitter med hörlurar och lyssnar på en röst som beskriver omgivningen och de fula husen, ger lite historia och så där, en av turerna gick lite längre bort och ja, det visar sig att de byggt skitstora palats med stora parkträdgårdar även en bit bort från centrum. Men nu är det gjort i alla fall, jag har fått min lilla rundtur och det var kanske motiverat, den här stan är ju till skillnad från Dresden och Nürnberg skitstor, man kan liksom inte bara promenera runt hela stan, det bor nästan två miljoner här, en effekt av imperiets upplösning att det lilla skitlandet Österrike idag har en oproportionerligt stor huvudstad. Jag har sett att det finns fler museum här, utöver de två jag sprang på innan, det naturhistoriska och konstmuseet, så finns även ett stort om krig och Habsburgare och ett Sigmund Freudmuseum. Det sistnämnda borde väl vara av intresse men just nu känner jag mig inte särskilt sugen på någonting alls.

Är tillbaks på hostelet, ensam i allrummet där nere, det är några trasiga soffor och fåtöljer här, ett bord och något skåp i trä, alla möbler ser helt omaka ut och placeringen verkar helt slumpartad, det känns som jag sitter på Emmaus. Men jag har min dator, jag har internet.

"Jag är absolut för sakrament i vår grupp" skriver Sonja i tråden jag nyss skapat.

"Äktenskap är väl det centrala sen får man ju bestämma själv om man vill knulla runt eller hur man vill leva sina liv men att vi parar ihop oss och binder oss till att skaffa minst två barn är ju det viktiga och till det får vi väl fixa ihop nån slags ritual. Alltså det behöver ju liksom inte vara ett juridiskt bindande äktenskap men ett äktenskap för oss. Ser inte heller hur det skulle bli problem eller leda till ledarkult eller så."

"Jo men det s.k. Äktenskapet har vi ju pratat om innan men bör vi inte också ha en invigningsritual?" Det är Andrej som undrar.

"Jag skiter i vilket så länge det är svarta mässor och dunkel belysning inblandad, annars är det inte äkta!" säger Amanda. Fler repliker växlas, alla med en ganska lättsam ton, vilket förvånar mig, utan att jag kan förklara varför. Själv har jag inte så mycket mer att tillföra, kommer jag på, ställde frågan men har ingen egen linje egentligen. Har ändå varit ovanligt social idag, eller vad man ska kalla det, messat med Axel en massa, skickade honom ett gäng bilder jag tog från bussen och så snackade vi en del. Mest gamla minnen, gamla semestrar vi gjort ihop, men det var trevligt, fick mig att släppa fokus från ångesten i den här stan, semesterns lågvattenmärke. Jag skrev till Leila också, på Signal, skickade en bild och sa bara något banalt, försökte inleda något slags samtal, men hon har inte svarat. Hon är inte delaktig i tråden jag skapat i Politbyrån heller.

Det finns en automat vid receptionen där man kan köpa läsk och godis och lite annat, jag hittar något som tycks vara ungefär en ölkorv i ett fransk hotdog-bröd vilket tillsammans med en Sprite får bli min kvällsmat. Piss-stad det här. En jävla dag kvar, men då tror jag att jag mest stannar på rummet, eller här nere i allrummet, pallar inte att strosa runt mer nu tror jag. Behöver fixa en ny plats att resa till också, nytt boende och så där, är kanske lite tajt att boka det dan innan men skit samma, jag orkar inte nu. Det är bara ett par mil till Bratislava, det ska man väl lösa att ta sig dit och hitta nått boende.

Gör misstaget att gå in på Facebook och fastna i nån politisk diskussion. Jag deltar inte, men jag plågar mig själv med att läsa kommentarerna, vilket är nog för att tappa hoppet om mänskligheten. Hur orkar folk ens? Åsikter är för tonåringar. Det handlar om tiggare, en fråga som av någon outgrundlig anledning sätter känslorna i svall hos alla möjliga personer. Att gå förbi en tiggare på stan är tydligen en oerhörd upplevelse för stora delar av svenska folket. Först var det tjat om huruvida detta tiggeri var "organiserat" eller inte, något som ledde till högljudda diskussioner utan att någon frågade sig hur man definierar "organiserat", och hur ett oorganiserat tiggeri i så fall ser ut liksom att alla köpte premissen att ett så kallat "organiserat" tiggeri definitionsmässigt var något dåligt. För en del skapar synen av tiggare på stan skam- och skuldkänslor, de tänker att de måste ha det så fruktansvärt där hemma i Rumänien eller var de nu kommer ifrån om detta eländiga liv är att föredra. För andra leder synen till äckelkänslor och ilska, de ser parasiter och smuts, ropar på förbud och intalar sig att de tillhör farliga kriminella ligor, om det nu inte var offer för kriminella ligor de var, oavsett vad så måste de bort ur deras åsyn. Sen gav sig folk in i gymnasieintellektuella diskussioner om det var bra eller dåligt att ge tiggarna pengar, hjälper det dem eller bidrar man till att upprätthålla deras position i samhällets marginaler då det istället behövs strukturella förändringar för att förbättra deras situation?

Det är skrattretande. Som om tiggeriet handlade om dig och ditt jävla val, som om du kunde göra någon skillnad. Det är samma ängsliga medelklassfjanteri som när folk försöker visa sig duktiga genom att köpa rätt sorts varor, en bekväm ideologi för det korkade konsumtionssamhället. Själv fattar jag inte vad problemet är, jag går förbi tiggare utan att röra en min, de säger ju bara "hej hej" och är inte lika påstridiga som alla jävla Greenpeace eller Röda Korset-människor som faktiskt stör en då man går på gatorna. Jag inbillar mig inte att jag gör något bra när jag går förbi tiggarna men jag tror inte heller att de som ger dem pengar gör något dåligt. Ge pengar till tiggare eller gör det inte, det är helt frivilligt, för mig får du göra som du vill, jag bryr mig inte.

För jag är immun mot hela skiten, jag innehar nämligen den största dygden av dem alla, jag är likgiltig. Den är förtalad och bespottad, likgiltigheten, det är inte så konstigt då det är den mest förödande inställningen alla världsförbättrare kan möta. Inga motargument, inga starka känslor för saken det handlar om, bara en stum blick och en axelryckning, detta är i sanning något subversivt i vårt tidevarv. Vi sätter inga hjärtan i brand och vi organiserar inga hjältemodiga insatser för de svaga och utsatta, det är sant, men vi heilar inte heller på stormöten och vi startar inga pogromer, vi kanske inte kommer höra av oss till socialen om vi befarar att grannens barn far illa men vi kommer heller inte starta namninsamlingar för statliga tvångssteriliseringar i syfte att en gång för alla lösa problemet med barn som far illa. De säger ibland att den tysta massan är ondskans förutsättning, men det är fel, det krävs engagemang och inte likgiltighet för att utföra ondska och skulle alla stå vid sidan av och titta på så skulle det inte finnas någon ondska att passivt åskåda. Det är inte likgiltiga människor som marscherar ut i krig för kung och fosterland, som utför terrorattentat eller som eldar upp romers tältläger. Vi gör kanske inte världen bättre men vi gör den inte heller värre än den redan är. När jag kollar på nyheterna tycks det mig som om världen leder en akut brist på likgiltighet.

Känner mig förbannad. Sen ängslig. Det är en märklig känsla. Stan, idioter på Facebook, till och med jobbångest har kommit insmygande idag. Samtidigt som allt borde vara bättre än någonsin. Det har pendlat så här en hel del de senaste dagarna, slår det mig. Perioder av total klarhet och den medföljande upphöjda känslan har förbytts mot ett diffust, overkligt och febrigt tillstånd. Jag kan inte tänka klart på natten, dagdrömmarna tar inte fart utan förskingras innan de hinner börja och jag ligger länge orolig innan jag somnar. Vad jag drömmer under natten vet jag inte, men det är inget behagligt. Det är känslor av skam.

# Kapitel 15

Bestämde mig ändå för att masa mig ut idag, inte till Ringstrasse eller nått sånt, men gå lite, sätta mig nånstans och dega länge innan jag spenderar resten av dan på hostelet. Gick visserligen ner mot det håll stan ligger, men inte den väg jag tidigare gått, nu försökte jag mig istället på lite småvägar vilket bara resulterade i att jag inte hittade någonstans att käka frukost. När jag gått mycket längre än jag först tänkt mig insåg jag att jag nästan var vid det där Schottentor igen, jag kände igen kyrkan där, det var bara att jag kom från ett annat håll. Fast jag gått förbi där ett par gånger innan så upptäckte jag först nu att den lilla parken framför heter Sigmund Freud park. Den var inte så värst anmärkningsvärd, några små modernistiska konstverk, "Die stimme des intellekts ist leise" står det på något som påminner om en gravsten. Ett hotell i närheten fick bli mitt stopp, de skyltade om frukost och här ska jag slå ihjäl tid ett bra tag. Det är gammaldags inrett med rödklädda möbler och på menyn står "Maximilian I Breakfast" som innehåller allt jag behöver, macka, ägg och bacon, kaffe och juice. Servitören är grumpy, lämnar mig ifred och frågar inte var jag kommer ifrån, vad jag tycker om stan eller sån skit och ingen tycks bry sig om att jag sitter här jättelänge med en bok eller bara stirrandes ut genom fönstret mot den grådaskiga dagen. De är samtidigt uppmärksamma och ger mig påtår säkert en timme senare, servitörerna här tycks vara stans enda försonande drag. Det slår mig att sightseeingbussen stannar utanför den där kyrkan som ligger här bredvid, det finns visst en linje till jag inte åkt som går härifrån och enligt kartan jag har nerknycklad i ryggsäckens ytterfack så verkar den gå en bit utanför stan, så det får bli så, jag utnyttjar min dyra 25 eurobiljett lite till och drar iväg när den går om 40 minuter, kan lika gärna sitta på en buss som här eller hemma på hostelet.

Då jag släppt alla förhoppningar blir den positiva överraskningen så mycket starkare. Nu lämnar vi stan och färdas uppåt. Vi åker genom små byar, det är låga trähus, man ser natur och ett kuperat landskap, speakerrösten säger att det finns ett vindistrikt här och bussen stannar vid vad som ska vara lyxiga restauranger innan den går vidare. Efter en lång färd uppåt stannar vi för att gå ut i tio minuter innan bussen fortsätter tillbaks till stan, vi uppmanas nämligen att titta på utsikten. Vädret är bättre här, växlande molnighet, ljust och inte grått som nere i stan. Det är en magnifik utsikt. Ett hotell med en restaurang och ett fik ligger vid kanten till ett brant stup, det är skog omkring oss och nedanför ser man hela stan långt där borta, Donau ligger nere till vänster och till höger ser man gröna kullar som ännu längre bort blir till blågråa skuggor av berg. Det ligger en liten kyrka här som var en gåva från Polens kung efter kriget mot turkarna eller vad det nu var speakerrösten sa. Jag skiter i att åka med bussen tillbaks utan stannar här, tar en senare buss istället. Går in och glor lite i kyrkan, ser också att det finns vandringsleder åt olika håll här. Fan. Det borde ju varit det här Österrike jag skulle besökt istället, Alperna, trähus, natur och kultur, det mysiga, genuina och FPÖ-röstande Österrike. Det är något speciellt med att bara få se lite träd också. Det har ju varit en renodlad stadssemester det här, tänk om man skulle tänkt lite annorlunda och istället kört på en vandringssemester i Alperna eller nått. Men jag kan inget om det, har ibland tänkt att det skulle vara kul att bli en sån där skogsmulle och ensamvandrare men ärligt talat är jag nog för mycket av en stadsmänniska för det, skulle inte palla det där med att bo i tält och skit, fan, jag skulle antagligen inte ens reda ut att sätta upp ett. Men att boka några dagar i ett hostel typ här, vandra några timmar, kanske ner till en av byarna i närheten, käka lite gott och dricka lite av det lokala vinet och sen vandra tillbaks igen, det skulle nog inte vara så dumt ändå. Ett par dagars skogsupplevelse innan jag drar till nästa stad.

Sätter mig på fiket med en kaffe på uteserveringen som är en enda stor träterrass längst upp på berget. Boken ligger på bordet men jag tittar mest på utsikten, ner mot den vidriga stan som härifrån ändå ser ganska fin ut. Schopenhauer skriver någonstans att man kan uppnå ett tillstånd av sammansmältning med omgivningen, bli ett viljelöst och tidlöst kunskapssubjekt som blir ett med världsalltet genom att kontemplera naturen. Att man bara glömmer allt och går bort sig, då, och bara då, ser man inte längre saker, materia och omgivningar, man ser själva idén bakom allt. Schopenhauer var väl den förste som kom med sånt där österländskt flum förpackat för en västerländsk publik vi sett upprepas gång på gång i hela vår kultur, visst, men nog ligger det något i det. Jag stirrar ut från berget, först fokuserar jag på olika detaljer, stan, floden, bergen, men sen stirrar jag bara in i intet, glömmer allt och liksom slutar tänka, slutar känna, blir ett med allt. Allt hänger ihop, jag är en del av alltet, alltet är en del av mig. Hela den grejen.

Men så rycks jag upp, som om jag vaknat ur en dröm. Märkligt nog har jag känt så flera gånger idag, ja även igår, att jag vaknar, att jag rycker till och att det som nyss var plötsligt är borta. Tankarna blir flyktigare och mer och mer osammanhängande, dessutom känner jag mig tröttare än på länge. Dissonans. Efter ett tag formulerar min hjärna ett ord som känns relevant för nuet, det råder dissonans i mitt tänkande just nu. Kognitiv dissonans finns det något som heter, det snackas det om bland miljömuppar vet jag, det är vad de säger om folk som å ena sidan vet att samhällsutvecklingen är ekologiskt ohållbar men å andra sidan förmår sig själv att ignorera det. Något sånt pågår i min hjärna nu känner jag, det råder dissonans. Jobbångest, idioter på Facebook, hela den där känslan från i går kväll, den sitter kvar, samtidigt finns där en annan, ja, en annan vad då? En annan berättelse. Den om oss, den om Sällskapet, om Sonja, om mig och Leila, om den mörka framtiden som samtidigt framstår som ljus, i alla fall för oss. Det går inte ihop.

Det har gått två timmar, bara några enstaka sidor lästa i boken, en kaffe med påtår, men mest stirrande ut från berget, en del funderande men mest en känsla av tomhet. Hjärnan har tömts av att kontemplera utsikten från berget, så känns det, men det känns inte längre bra. Jag har ont i huvudet. Jag tror jag har feber.

Tar bussen tillbaks, hade mest tänkt att det bara var en resa hem, men sightseeingturen är inte slut här, det är fortsatta fina omgivningar, mycket skog, en medeltida bergsby, ett kloster med anor från 1100-talet. Till och med när vi kommer tillbaks till stan blir det något nytt då vi färdas längs med Karl Marx-hof, världens längsta bostadshus som är över en kilometer långt och byggdes av sossarna efter första världskriget. Speakerrösten säger att programmet för att bygga billiga och bra bostäder för vanligt folk bekostades av extraskatter på bland annat champagne, kaviar och hotellrum. Se på fan, det finns alltså folkhemsfunkis i den här stan, och det är den snyggaste arkitekturen jag sett hittills. Synd bara att sossarna i Österrike inte var lika rivningskåta som deras svenska kollegor.

Kliver av bussen där jag gick på innan, går som en zombie nu i riktning mot hostelet, måste ha mat, äter nån gyrostallrik eller vad det är på nått grekisk ställe, går vidare. Vill till hostelet nu, orkar inte mer. Feber, huvudvärk, samtidigt den där nollställdheten, den där Schopenhauerska kontemplationen fast utan några insikter om idén bakom allt, istället för världsviljan är det bara tomt, mörkt.

Höll på att missa min lilla gata, vänstersvängen jag måste ta för att komma fram, men mitt zombietillstånd avbröts tvärt då jag kom på mig själv med att ha gått för långt. Kommer tillbaks in på rätt väg, pulsen höjs, nu när jag har ett mål i sikte är det som jag vaknar till. Ännu en gång, känslan av att vakna ur en dröm. Jag är sjuk nu, definitivt, om det råder det inte längre någon tvekan. När jag staplar in på hostelet är det precis som när jag kom dit första gången ett gäng i allrummet mitt emot receptionen. Min blick möter en annan, en kille i rummet som nickar och ler. Av någon anledning går jag in i allrummet, bestämt och målmedvetet, och sätter mig på soffan.

– Hi there, how are you? Det är killen vars blick jag mötte, tjugofemårsåldern, krulligt hår, engelska med en brytning jag inte kan placera. Det är ett gäng här inne, sju-åtta pers, de snackar och dricker öl, det är inte ett och samma gäng, det är som det är på den här typen av ställen, ungdomar som reser runt Europa och socialiserar. Hans öppningsfras säger väl det mesta om mig, jag ser inte ut att må särskilt bra.

– Öööh, well, not so good I guess. Need some rest. En kille jämte mig i soffan som jag knappt ens noterat stöter till mig lite lätt med armbågen, han har en ölburk i handen som han erbjuder mig. Tackar och tar emot, öppnar och tar en klunk. Blicken fäst framåt i den bortre väggen, undvikande allt och alla. Kille nummer ett, som sitter mitt emot mig över bordet snett till vänster, försöker fortsätta samtalet vi inlett, men jag är inte särskilt social av mig. Han frågar var jag är ifrån. Jag tror han är från Holland nu, brytningen och utseendet tyder på det, tycker jag nu.

– Ööööh, Sweden, from Sweden. Sorry, a bit sick, gonna go up and rest soon, just feels good to sit down you know, mumlar jag fram. Det lyckas, nu kan jag fortsätta sitta här och stirra i intet medan de andra slutar fokusera på mig och fortsätter med sina samtal. Förstår inte varför jag gick hit ens. Men det känns bra ändå, mitt stirrande i väggen är av samma slag som där uppe på berget innan, jag bara zonar ut. Gott med öl också, faktiskt, att småsippa på den blir som ett meditativt fokus. Börjar så smått småsnegla på folket runt omkring mig. Ett par snackar film. Lyssnar inte så noga men fattar grejen. Kan typen. Såna där pseudocineastiska killar i 21-års åldern som har åsikten att Kubriks 2001 är "jävligt snygg". De befinner sig ett steg över pöbeln, såna som gillar superhjältefilmer och Adam Sandler, när de pratar film pratar de inte skådespelare, de pratar regissörer, de säger saker som att de ser fram emot den nya Christofer Nolan-filmen. Den typen. Otroligt tröttsamt. Men jag var väl likadan i deras ålder antar jag. Nån tjej kommer in i rummet, många hälsar entusiastiskt, de har väl råkats innan. Det pratas om gårdagen, fyllehistorier, det skrattas.  

– My swedish friend here is a bit sick, säger kille nummer ett och jag förstår att den nya tjejen tittat åt mitt håll för att försöka hälsa. Vänder huvudet lite lätt åt hennes håll och ler lite försiktigt fram ett hej. Hon ser mest förbryllad ut. Jag måste se väldigt märklig ut nu, börjar jag förstå. En blek, febrig zombie som apatiskt fäst sin blick i fjärran, mitt i ett rum av glada och skrattande kids. Men den apati jag länge känt försvinner snart, i alla fall för ett tag. Jag vaknar. Återigen vaknar jag upp och blir medveten, jag känner till slut något, och det är en känsla av irritation. Jag vet inte hur det gick till men plötsligt sitter jag vänd mot folk, jag pratar inte själv men jag är med och vrider mitt huvud mot den som för tillfället har ordet, jag nickar och har ögonkontakt. Innan jag i vanlig ordning glider ur samtalet, vänder mig åt ett annat håll där jag är lika halvt med i ett annat samtal, innan jag zonar ut igen. Men nu tänker jag på vad det pratas om, och blir irriterad, vilket gör mig lite piggare. De pratar om Donald Trump.

Hur fan orkar de? Så ni gillar inte Donald Trump? Wow. Vilka stora politiska insikter ni besitter. Min inställning till trams är att inte befatta mig med det. Likgiltighet är såklart bra, men ännu bättre vore det om man inte ens kände till skiten, varför en strävan mot att hålla mig så oinformerad som möjligt om så mycket trams som möjligt sedan länge varit ett av mina livsmål. Jag tror det började med Idol. American Idol hade köpts in och anpassats till svenska förhållanden av TV4 och runt omkring mig rasade en ständig debatt om detta tv-program. Juryn var så taskig, det är mobbing på bästa sändningstid, ungdomar som får sina drömmar och sitt självförtroende krossat, allt förpackat till cynisk underhållning, sa många. Andra sa att det var trams, att det inte var så allvarligt, att det ger unga talanger en chans att lyckas och att det får självupptagna nollor som curlats sönder och tror de är något en välbehövlig kalldusch. Själv kunde jag inte förstå varför en enda människa brydde sig alls. Gillar man inte programmet kan man väl bara byta kanal? Den liberala devisen om att rösta med fötterna är inte så dum ändå. Men så slog det mig, tänk om, alltså bara tänk om, man då någon kom fram till en och frågade vad man tyckte om Idol bara rynkade på ögonbrynen, ryckte lätt på axlarna och helt uppriktigt svarade "vad är det?" Det vore drömmen. Att bli så där som Carl Bildt och Horace Engdahl brukade vara vid den tiden, totalt arrogant oförstående för populärkulturella fenomen, men inte som en pose, inte som när Janne Josefsson låtsades om att han inte visste vad drottning Victorias fästman hette genom att demonstrativt titta ner i sina papper och muttra "ja vad heter han nu" innan han skulle påa inslaget, utan på riktigt, att se ut som ett frågetecken men samtidigt arrogant signalera att man inte bryr sig om själva frågan, sån ville jag bli. Därifrån eskalerade tanken snabbt på att hålla sig borta från precis allt, jag ville bo ensam i en stuga på landet, en självförsörjande preppertyp (jag kände ännu inte till begreppet prepper) och vars enda sociala kontakt var en katt och en person att spela korrespondensschack med. Där skulle jag sitta i min ensamhet och läsa dammiga gamla böcker om filosofi, typ. Jag ville bli som Bertil Enstöring i Skrot Nisse.

Internet skulle såklart sabba allt. Kanske inte internet som sådant, snarare centraliseringen av internet som kom med Facebook, Twitter och Google. Fenomenet att engagera sig djupt och känslomässigt i totala tramsfrågor skulle bli en folksport och det skulle bli svårare och svårare att hålla sig borta från samtidens idioti. Jag saknar det gamla internet. Det är fånigt och nostalgiskt, jag vet, men bloggosfären var så jävla mycket bättre än de här Facebookgrupperna, och även innan dess, den gamla goda tiden då Flashback var ett nyhetsbrev. IRC. CP-listan. Jag saknar det som om det vore en död gammal vän.

För här i allrummet på hostelet i Wien låter samtalen som om jag befann mig i nån jävla PK-grupp på Facebook. Det är dumt med orättvisor, tycker de allihop. Wow. Manipulerade. De är vad de är, utan att de vet om det själva, uppvuxna som de är med smarttelefoner och sociala medier har hela deras liv formats efter dess logik, dess retningar och stimuli, de är manipulerade av ett system vi knappt förstår vad det är. Pulsen höjs, febern känns nu, som om något liksom rusar i hela kroppen. Omgiven av idioter. Jag fortsätter att växla mellan olika medvetandetillstånd, jag vaknar upp gång på gång. I korta stunder pratar jag till och med lite, säger till någon att jag varit i Nürnberg, att det var fint, säger till någon annan att den höga kriminaliteten i Malmö måste betraktas från ett skandinaviskt perspektiv, den är fortfarande låg i en europeisk kontext, för att inte tala om ett nordamerikanskt, till en tredje säger jag att Gustav II Adolfs framgångar hade avgörande betydelse för att garantera religiös frihet över kontinenten. Vet knappt vad vi pratar om, får en öl till, sätter den mot halsen för att svalka mig. Feber, hög puls, jag zonar ut igen, vaknar upp igen, lyssnar på någon, nickar och är med, vänder mig bort igen, funderar på hur manipulerad jag själv är, vaknar upp, lyssnar halvhjärtat...

Den kommer i vågor, men tendensen är ett sakta stegrande, irritationen alltså. Det är samtidigt den som håller mig vaken, den som håller febern nere. Nu irriterar jag mig inte bara på omgivningen eller samtalen, utan på allt, på tillvaron, på världen, på meningen med livet. Allt är propaganda. Meningen liksom bara flyger in i min febriga hjärna. Förra boken jag läste, nej förrförra, den av Jaqcues Ellul, den kommer plötsligt tillbaka till mig. Hela eländet med PK, hela eländet med Sverigedemokraterna, det är ju bara en bieffekt av hela eländet med allt annat, med hela det jävla politiska systemet.

Propaganda leder till ett tvåpartisystem, så skrev Ellul. Vi hade ett tvåpartisystem, i princip, även i Sverige, det röda och det blåa laget. Kristdemokraterna hävdade när de startade att de var varken höger eller vänster, men de inordnade sig snabbt, Miljöpartiet var lite ihärdigare, vilket irriterade de etablerade partierna, "experterna" och hovreportrarna i media som inte klarar av att tänka utanför ramarna. Men de blev till slut en del av sosselaget samtidigt som de två blocken mer och mer började likna varandra. Då kom SD. Med en cancerlik tillväxt dödar de nu tvåpartisystemet, på ett eller annat sätt. Samma sak över hela världen, ett nytt ekonomiskt paradigm efter 2008 leder till skapandet av ett nytt politiskt dito, även om det är oklart hur det kommer se ut. Men det kommer bara finnas utrymme för två alternativ, det är så det funkar. Thatchers TINA, Fukuyamas "Historiens slut" och Carl Bildts "Den enda vägen" förlamade det gamla tvåpartisystemet, de blå blev aningen sossigare under välfärdsepoken men nu blev sossarna istället blåare, vilket ledde till att det bortom retoriken var få skillnader kvar mellan blocken. Men vad de inte fattade var att det då öppnade upp för en ny kandidat. Att det måste skapas en motkandidat, för att det är så systemet fungerar. Och Miljöpartiet, liksom världens alla miljöpartier, missade sin historiska chans då det istället blev nynationalismen som steg fram som den nya oppositionen. Det de etablerade så väl som Sverigedemokraterna och dess likar själva vill få det till är just detta, ett liberalt och anständigt parti mot ett nationalistiskt och vulgärt. Macron eller Le Pen. Men det är ännu inte fullt etablerat, det råder kaos och förvirring hos de tidigare så självsäkra experterna, journalisterna och partisterna, sossarna har inte fattat något över huvud taget, ännu mindre vänstern, som fortsätter lajva upp sin höger-vänsterdebatt. Det råder förvirring men ju mer tiden går desto mer står det klart att de två nya blocken etableras, vänster- och miljögrupper blir uppätna av de "nyliberaler" de nyss bekämpade, Macron är ju ändå bättre än Le Pen, säger de, de är ju bara realistiska. På högerkanten sker något liknande, libertarianer som igår pratade om fri invandring har valt rasismen som det minst dåliga i kampen mot välfärdsstaten. Man kan vägra, såklart, man kan stå fast vid sin principiella vänsterposition eller sin principiella miljöposition eller sin principiella anarkism, men då är man dömd till att missförstås och till att sakna allt inflytande för överskådlig tid framöver. Principer kanske funkar inom akademin, inom filosofin, men inte inom politik och media. Där måste du välja ett av de två lagen för att inte marginaliseras och tyna bort, så ser spelets regler ut. De två nya lagen börjar synas klarare och klarare. Men kanske är det bara en övergångsfas, kanske kommer det nya sossemoderatblocket snart att förgöra sig själva tillsammans med Sverigedemokraterna och deras likar, vilket kommer öppna för något nytt. Kanske en miljöfascism, en comeback för ett piratparti eller varför inte en ny religiositet som bryter mot alla nuvarande nationella, kulturella och rasmässiga identiteter?

Jag hör ordet "tolerance" nånstans, kanske pratar de fortfarande om Trump, jag vet inte. Det får i alla fall upp min irritationsnivå ännu mer. Ett sånt där ord som folk inte fattar vad det betyder, eller som håller på att genomgå en omdefiniering kanske. Också detta väcker gamla minnen till liv, precis som med Idol, för det var då någon gång jag först sprang på det där, fenomenet med ungdomar som till det yttre verkade egdy och hade vad som liknade en rebellisk stil men som betedde sig som kärringar. Det var jag och Amanda som såg något program på tv, inte Amanda i Sällskapet, en annan Amanda, en som jag sedan länge tappat kontakten med. Det var i alla fall nått slags debattprogram för ungdomar, vi var själva ungdomar och inte mycket äldre än de i den där panelen i tv-programmet. Minns inte vad det handlade om, jag tror det var gymnasiekids eller folk däromkring som fick prata med politiker. Eller nått. Där fanns i alla fall en kille med en pinne i näsan. Alltså en typ decimeterlång träpinne som smycke. Inget konstigt med det, klassisk ungdomskultur, man vill vara lite edgy, man vill provocera vuxenvärlden, vara sig själv och allt det där som hör till. Men han stod nu i tv och lät som en gnällig jävla kärring och sa något om att han inte får jobb på grund av "hur han ser ut".

– Testa ta bort den där pinnen ur näsan då. Muttrade jag, till tv.n, eller till Amanda kanske, som jag slökollade med tillsammans. Detta gjorde Amanda upprörd, hon sa att jag inte var tolerant, och att det förvånade henne då ju både jag och hon tillhörde subkulturella grupper, låt vara att vi inte hade pinnar genom näsan. Jag minns inte vad jag svarade då, jag hade väl inte orden på den tiden, men hon missade ju själva grejen, precis som killen med pinnen i näsan gjorde. Att man måste bestämma sig. Vill man vara punkare så ställer man sig utanför, det hör liksom till att folk tittar konstigt på ens kläder och frisyrer och det är också en av anledningarna till att man blir punkare från första början, ett självvalt utanförskap från den värld av normies man hatar. Men nu började fröet sås för en ny typ av subkultur, den kränkta identitetsrörelsen. Anekdoterna började strömma in, först som lustiga små historier, som killen som målade sig i corpse paint till skolfotot och blev avvisad. Så långt inget konstigt, men han svarade genom att lipa i lokaltidningen, sa att han blivit kränkt. Att man väljer en satanistisk subkultur som dyrkar döden, mörkret och hatet men därefter börjar lipa som en bäbis för att omgivningen inte ger en uppskattande ryggdunkar var ännu för de flesta en fullkomlig orimlighet, och killen blev förhoppningsvis mobbad av de riktigt true i gemet, men nu var riktningen lagd mot den lipsillarnas konspiration vi idag lider under.

Det som hänt oss är inget annat än det naturliga slutet på hela ungdomskulturens inneboende logik. Ungdomar gör uppror mot vuxenvärlden, det tycks oss givet, och fram tills nyligen kändes det givet vad som skulle hända härnäst. Musiken blev hårdare, skräckfilmerna våldsammare, språket värre, skämten grövre. Att lyssna på musik som ansågs skandalös eller titta på filmer som ansågs kontroversiella eller bara höra den slang ungdomar talade på 50-talet verkade för senare generationer istället tamt och mesigt. Då utvecklingen var så enkel blev den så småningom genomskådad. Är inte tjatet om Marilyn Manson bara en sämre upprepning av Siewert Öholms drev mot hårdrockare på 80-talet? Är inte den här tv-spels moralismen bara en lam variant av upprördheten över serietidningar, skräckfilm och rollspel? Kunde folk sucka, och det gjorde troligen de flesta också. För även vuxengenerationen var nu härdad och de log mest snällt när min generation försökte hitta vår identitet genom vad som mest var upprepningar av gamla ungdomsuppror. Piercingar, hård musik eller djurrättsaktivism kunde snabbt sorteras in i kategorin "kul att ungdomar engagerar sig" hos i alla fall de flesta av våra föräldrar. De hade knäckt koden, ungdomar kommer bli rebeller, det är bara att leva med det. Då återstår bara en enda sak att göra för dagens ungdomar, nämligen att göra full reträtt. För hur chockar man en vuxengeneration som sett Cannibal Holocaust, lyssnat på Brainbombs, läst Teratologen och som rent av uppmuntrar ungdomar att bete sig rebelliskt mot samhället? Jo, man börjar bete sig som om man vore en Hem och Skola-kärring på 80-talet.

Och det funkar. Fan, det är hårt att erkänna, men jag blir otroligt provocerad av dessa jävla skitungar som förvridit tiden ur led. Lita aldrig på någon under 25! Det är nu dessa jävla ungar som säger till oss vuxna att vi använder fula ord och grova skämt, de instiftar själva varningsetiketter på vad de anser vara olämpligt innehåll och deras politiska krav utgörs inte sällan av utökad censur samtidigt som de havererar sinsemellan om vem det är mest synd om. För de vill inte ens sätta mittenfingret i luften och be folk dra åt helvete, de vill lägga huvudet på sned och plocka hem självömkande sympatipoäng. Det är kärnan i dagens PK-ideologi, att tycka synd om folk. De tycker synd om tiggare och invandrare och arbetare men sen finns de de som triumferande kräver att omgivningen ska tycka synd om de själva då de valt att ansluta sig till en subkultur de själva upphöjt till "identitet" vilket i deras små hjärnor betyder att de nu tillhör en förtryckt minoritetsgrupp och därför, i enlighet med deras omgivnings tycka-synd-om-ideologi, nu avkräver dem klappar på huvudet. Det är fullkomligt outhärdligt. Och vad värre är, de enda som gör motstånd mot denna lipsillarnas konspiration tycks vara Sverigevänner eller liknande idioter. För den tonåring som kräks på sina politiskt korrekta cp:n till klasskamrater blir en värld av högerextrema rörelser, med olika grader av konspiracistiskt tänkande, den naturliga motkulturen. Det är som med politiken, "propagandan", som Ellul kallar det, kanske kan man översätta det med det (social)mediala komplexet, skapar ett läger av två antagonistiska grupper, ett tvåpartisystem, antingen är du kränkt PK eller så tar du upp kampen för Rasen, Nationen och den Naturliga Familjen. Det finns inga alternativ, inte i den ytliga sociala medier-världen där alla ungdomar lever merparten av sina liv idag. Och ändå driver de båda sidorna bara på samma utveckling, mot det totalitära. Förbjud extremism och rasism, införande av censur och positiv särbehandling till förmån för förtryckta minoriteter kan med en en fingerknäppning bytas ut mot andra förbud och andra typer av censur den dag då PK-gänget blivit bortröstade av sina högernationalistiska antagonister. Ni krattar manegen, ni spelar båda i samma lag men ni fattar det inte. Det går åt samma håll oavsett, ni är alla manipulerade.

Det hade ju varit en sak om de ändå brutit med lipsillsideologin, de där krigarna för Rasen, Nationen och den Naturliga Familjen, men nej då, de är ta mig fan ännu jävla värre. Sverigevänner är de lipigaste av allihop. Det enda som är värre än de subkulturella livsstilslipsillarna är de vita kränkta männen.

"Buhu, buhu, det här får man ju inte säga i det här landet!" Säger de precis när de sagt vad de säger att man inte får säga.

"Buhu, buhu, Sverige håller på att gå under, buhu, buhu, det finns feminister på universiteten, buhu, buhu, jag har aldrig läst en bok utan hämtar all min information från Youtube och så säger folk att jag ska läsa på när jag har fel om statistik som jag inte ens fattar vad det betyder! Stackars mig, buhu, buhu!"

Då Sverigevännerna dessutom har lägre genomsnitts-IQ och stavar sämre än en andra-års SFI-elev så blir deras utbredning i sociala medier, hur otroligt det än kan låta, till och med ännu outhärdligare än den värsta kvasiakademiska tramsjargong man finner bland den intersektionella medelklassmåborgarvänstern. Och naturligtvis kan de två inte kommunicera med varandra, Sverigevännerna för att de har för låg intelligens och språklig begåvning för att ens förstå vad de själva just skrivit, identitetsgänget för att de genast blir kränkta av Sverigevännernas närvaro och därför låser in sig själva i sina trygga små rum på Facebook och Twitter. Resultatet blir att de förstnämnda först måste hitta på sina motståndares åsikter innan de vänder sig emot dem, vilket mest leder till att deras delar av internet består av flera meters textremsor där likasinnade raljerar över fantasifoster om att kommunistiska feministislamister vill tvinga alla småpojkar att bära fittmössor och ge körkort till återvändande IS-terrorister innan de förvandlar hela landet till ett HBTQ-certifierat Sovjetunionen med böneutropare i varje gathörn. Sen höhö-ar de och ryggdunkar varandra för att de står upp för den Sanning som regimmedia i SVT och Aftonbladet inte vågar berätta om. Identitetsgänget gör delvis något liknande, raljerar och hittar på åsikter de tror att deras motståndare tror, men de lägger främst fokus på att bekämpa sig själva genom att tävla i kränkthet. De två grupperna möts aldrig, istället pratar man med sig själva genom felaktiga antaganden om varandras åsikter så att Sverigevännerna tror att "vänstern" tror att det inte finns några problem i samhället medan "vänstern" tror att Sverigevänner tror att det i Sverige finns zoner där det råder sharialagar och polisen inte kan vistas. Till exempel.

Suck. Jag vill bara bort. Bort från det här eländet. Bort från den här jävla samtiden. Och det ska jag ju, det ska vi, vi i Sällskapet, jag och Leila, vår lilla familj, vi ska bygga skyttegravar, hålla oss undan, bida vår tid, bygga vår egna infrastruktur och leda motståndet då stormen lagt sig. Så varför bry sig om idioter på internet? Kognitiv dissonans. Det går inte ihop. Jag är deprimerad, är det ens feber? Reser mig och går upp på rummet, lämnar ölburken med en tredjedel av innehållet kvar, ljummet och avslaget, ler och säger hej då till min omgivning som säger att de hoppas jag kommer må bättre i morgon.

Det är tidig kväll och ingen annan på rummet, vilket är skönt. Ligger i fosterställning i sängen nu, kläderna är på men med överkastet över mig ligger jag och skakar. Det är psykiskt, bestämmer jag mig för nu. Jag vet att det är så. Det påminner lite om mitt sammanbrott förra vintern, inte exakt men tillräckligt likt för att jag ska veta med säkerhet. Uttrycket är fysiskt men orsaken är psykisk, det känner jag nu. Försöker tänka på annat, försöker dagdrömma. Plockar fram den med det stora slottet, kåporna och ritualerna. Leila ser på mig med allvarlig blick, men istället för att ta av sig kåpan och rusa mot mig så börjar hon skratta. Hon gapskrattar. Åt mig. Ser på mig och gapskrattar, precis som på bilden Sonja tog.

Sätter mig hastigt upp i sängen, plockar fram mobilen och kollar på Leilas foto. Hon skrattar åt mig. Det är vad som händer på bilden, den andra bilden, jag ser det nu. Plockar snabbt fram datorn ur ryggsäcken jag slängt på golvet, loggar in på Sällskapet och scrollar genom alla trådarna. Kollar emoavdelningen och tramsavdelningen. De utgör merparten av allt innehåll. De pratar om Game of Thrones och Handmaid's tale, de tar ironiska "dagens outfit" bilder och lägger ut, de pratar om senaste fyllan, de lägger ut fåniga politiska memes, de tipsar om bortglömda 60-talspsychrocksartister. Visst pratar vi teori och annat också på andra platser, men det är i mindre skala, och är det ens någon skillnad? Det här är trams, vi gör bara trams. En del gillar att prata om tv-serier, andra om politisk teori, men det är samma skit, ett tidsfördriv, ett intresse man kan ha. Klickar uppe i högra hörnet för att dirigeras om till Politbyråns hemliga forum, ögnar igenom trådarna där. Läser om Pelle och Psykfronten igen. Om Magnum Opus. Bläddrar även i kompendiet. Det är inte på riktigt. Vi driver med folk, trollar, manipulerar små obetydliga grupper med små obetydliga saker, men det är inget världsomvälvande, vi är ingen hemlig jävla superskurksgrupp som i en James Bondfilm eller något. Jag blir manipulerad. De skrattar åt mig. Leila gapskrattar åt mig. Vi är ingen hemlig motståndskultur, vi har inget superdataprogram som kommer kunna spå framtiden, hur jävla korkad är jag egentligen? De vises sten, det är på låtsas. De driver med mig, Sonja driver med mig. Det är vad hon gör, hon är ett troll ända in i själen, antagligen har hennes person blivit så påverkad av alla års trollande på nätet att hon nu blivit helt förändrad och knappt längre vet vad hon är, det är som med bedragartyper, de bedrar sig själva lika mycket som de bedrar sina offer. Men vad vill de mig? Pengar såklart. Jag är bara en knegare, jag är inte rik, varför vill de åt pengar från mig? För de kan. För jag skänkte en femhundring och jag sen bestämde mig att skänka mer än så varje månad framöver, det sa jag till Sonja. Är det så simpelt? Min puls stiger, jag svettas, skakar. Kollar emoavdelningen igen, scrollar långt bakåt, till min period förra vintern. Jag skrev massor. Om mig, om hur jag mår, hur jag resonerar. Ser hur patetiskt det ser ut nu. De skrattar. De manipulerar mig, och de vet hur de ska göra. Genom det äldsta knepet i världen. En honey-trap. En tjej dyker upp, bara så där. Jag blir tilldelad Leila, hon bara kom till mig, utan att jag behövde göra något. En tjej som ser mig, en som uppskattar mitt intellekt, mitt mystiska inre, och hon väljer att spendera sitt liv med mig i kampen mot världens dumma jävla normies. Vi har inte ens träffats IRL. Det här är inte verkligt. Det är bara en fånig dagdröm. De manipulerar mig, de vet ju allt om mig, det är bara att läsa i trådarna jag skapat. Hur kan jag vara så jävla dum?

Jag vaknar upp. Dissonansen är borta och allt blir åter klart. Den här gången vaknar jag verkligen upp.

# Kapitel 16

Klarhet. En sån där stund av fullkomlig klarhet. Det är vad jag upplever just nu. Sitter upp i sängen med väggen som ryggstöd, datorn i knät och telefonen i handen. Är lugn nu, känner att jag har gott om tid, har tålamod. Ingen feber, inga skakningar, inga flyktiga tankar, bara tomhet. Klarhet. Tänker länge på vad jag ska skriva, och till vem. Eller till båda. Det känns som jag är fjärrstyrd, som om det är någon annan som styr mina handlingar och tänker mina tankar, för jag skriver något jag inte alls tänkt skriva, något som mest är konstigt. Jag startar en gruppchatt på Signal med mina två kontakter, Sonja och Leila, och skriver.

"Hej. Drar till Bratislava i morgon. Det ska ju vara fint och ni har väl inte varit där va? Möt mig där.  Ligger ju nära Wien och på vägen till Budapest om ni tänkt dra vidare sen. Överraska mig."

Vad skrev jag precis? Jag hade tänkt något om att be dem dra åt helvete, sen att jag skulle verka cool, liksom spela med och ge intrycket av att jag alltid fattat. Men det verkade mest patetiskt. Läser igenom vad jag just skickat iväg och funderar. Det är liksom en ren uppmaning, "Möt mig där" och vad menar jag ens med att de ska överraska mig?

Jag vet att de inte kommer att komma, men det var väl mitt sista, ja, sista vad? Liksom ultimatum. Jag vet inte. Bokar hostel, det gick att få tag på ett rum till nått ställe mitt i gamla stan till imorgon. Plockar upp Carl von Linné och läser länge innan jag lägger mig. Märkligt nog kan jag läsa utan att tänka på annat, den plötsliga klarheten har botat mig totalt från den sjukdom jag lidit av under hela dagen. Jag är en idiot. Men en helt vanlig sådan. En helt vanlig person med ett helt vanligt jobb som är på semester, det är allt jag är och jag kommer aldrig bli något annat. Bratislava i morgon och efter det drar jag till Budapest eller Brno och sen hem tror jag. Så tar jag ett beslut. Jag ska aldrig mer besöka Sällskapet. Eller Politbyrån då. Ska inte ens bry mig om att avsluta kontot, det vet jag inte riktigt hur man gör ens, utan jag ska aldrig mer logga in. Mitt dubbelliv är slut, sista inloggningen var nu alldeles nyss, nu lämnar jag det här. Vad jag ska göra med mitt liv vet jag inte riktigt, kanske försöka bli lite social, kanske försöka ta upp kontakten med gamla bekanta, jag vet faktiskt inte. Men Sällskapet är slut för min del. Det är över. För alltid.

Bratislava var ett jävla lyft. Vädret har blivit bättre dessutom, när jag lämnade Wien var det blåsigt och växlande molnighet, här är det helt blått och supervarmt. Men framförallt är det stan i sig, husen, arkitekturen, det är mindre hus, äldre än det sena 1800-talet, och det är i olika färger inte den där vita jävla marmorn utan hus i gult, mintgrönt och allt möjligt. Det finns ett gamla stan som är fantastiskt, bara kullerstensbelagda gågator och så de fina husen då, med ett stort vitt slott på en kulle en bit utanför som dominerar vyn. Och det är billigt. Visste faktiskt inte att Slovakien hade Euro förrän igår, det har ju inte Tjeckien, men nu kan man enkelt jämföra priser och min gulasch i Bratislavas gamla stad var mycket billigare än min wienerschnitzel i den förra. Och godare. Ölen är också bättre. Allt är bättre, fan vad skönt det är här.

Fast det är det ju inte. Det där med livet som tar en vändning och allt det där, Sällskapet, Leila, Sonja och Politbyrån. Det känns bara så dumt. Det är som i slutet av den där boken, Häxan i trappan. Heter den så? Är det Inger Edelfeldt som skrivit den? Nä, det är Juliane och jag hon har skrivit, det här är nån annan. Minns den knappt, men läste den när jag var liten. Allt var bara på låtsas, det var bara på lek, så slutar boken. Barnen hade bara lekt och fantiserat ihop att det bodde en häxa bakom en dörr i trappen och leken liksom eskalerade, de trissade upp varandra till att tro på det på riktigt fast de egentligen var tillräckligt gamla och förståndiga för att fatta. Barn gör ju så. Men även vuxna. Uppenbarligen. Är det inte så religioner uppstår? Gruppdynamik, sagor som berättas för många gånger och till det organisationer och ritualer som efter att de upprepats tillräckligt många gånger börjar bli betydelsefulla för sina utövare. Det liksom sätter sig i kroppen lika mycket som i sinnet. Så tror man till slut, man finner mening och gemenskap. Jag kom ihåg att jag kände något av en besvikelse, men ändå inte jättemycket, inte sådär att man bara "Men åååååååååååh!" utan bara blev lite tyst och nedstämd, att man fattade logiken bakom det, att man som läsare själv hade gjort samma resa som barnen, man lekte med, man tyckte det var roligt och kanske började man tro lite, men bara lite, för egentligen visste man ju hela tiden att det inte kunde bo en häxa bakom den där dörren. Så när grannkärringen eller vem det nu var öppnade dörren och visade barnen att det bara var en tom liten skrubb så försvann magin med en gång, och det var som man växte upp lite.

Det är märkligt med känslor och minnen. En bok jag inte läst sen lågstadiet poppar plötsligt upp i minnet, men samtidigt vet jag ju varför. För att det är så jag känner mig nu.

Nollställd. Melankolisk. Vaken med nya insikter om livet ser jag tillbaks på en redan svunnen era. För trots allt, livet tog nog en vändning under den här lilla semestern ändå, bara inte på det sätt jag trodde här om dagen, och det är väl så livets vändpunkter brukar te sig, genom en period av smärtsam förvirring och kris. Nu vänder vi blad, som kungen sa, sen får vi se vad som kommer härnäst. Det är ändå bara töntigt med lyckliga slut.

Promenerar runt stan. Det är fint även utanför gamla stan, östbebyggelsen ser faktiskt bra ut, det åker omkring trådbussar men det är charmigt överallt. I alla fall här norr om Donau, bryr mig inte om att korsa bron söderut, den delen finns inte ens med på kartan jag fick på hostelet så det lär väl inte vara jätteintressant. Ja herre jävla gud, hostelet ja. Den här resan har ju haft ett återkommande tema, backpackers, jag och min aversion mot backpackers. Och det peakade nog fan med det här stället. Jag borde väl anat redan i beskrivningen på Hostelworld där det stod att stället var "by travelers for travelers" eller något i den stilen. Traveler är ju ett signalord att hålla under uppsikt, det förstår jag nu. Det framgick redan av de där broschyrerna jag fick i Dresden och Wien, For the young traveler. Ingen säger väl backpacker längre, det måste vara precis som med alla andra ord på grupper av människor som samhället nedvärderar, att ord som egentligen är neutrala och beskrivande efter ett tag blir nedsättande i sig, varför negrer, zigenare och mongoloider ständigt måste byta beteckning på sig själva tills den dag då samhället slutar nedvärdera dem. Traveler är så klart det ord dessa kids använder sig av för att särskilja sig från tourists. Men nu är det faktiskt roligt. Det här stället jag bor på nu är liksom bara för mycket, det går inte ens irritera sig, bara skratta. En riktig dude satt i receptionen, blonderat hår i nån spretig frisyr, färgglatt linne och surfarshorts, guldkedja runt halsen. Jag fyllde i nån lapp med mitt födelsedatum och passnummer och vad det är, som man alltid gör. Men när jag lämnade in den tittade han och sköt sen tillbaka den över disken, berättade att de har en fixerad skatt på hotellnätter i det här landet, men att det bara gäller för folk över 26.

– So if you don't want to pay you can change the number, sa han och nickade ner mot pappret, undvikande min blick. Först fattade jag inte, det blev nån sekunds tystnad innan det gick upp för mig.

– Okej, so I should, like, change the "8" to a "9"?

– If you want, sa han och ryckte på axlarna, fortfarande tittandes ner i bordet utan att möta min blick.

Jag skrev en nia där det nyss stått en åtta, blev således officiellt tio år yngre och sköt tillbaks lappen över receptionsdisken.

– Good! Sa han och blev genast den dude han nyss var, visade mig mitt rum och sa att jag kan komma tillbaks till receptionen när jag slängt in mina grejer så ska han visa mig runt stället och förklara vad som gäller. Gjorde så. Låste in min stora väska i ett skåp, fixade i ordning min ryggsäck, men struntade nu i att lägga ner datorn, bara en tröja och en bok, Staden och kapitalet av Ståle Holgersen. Läste ut von Linné medan jag väntade på bussen till stan. Var smidigt att ta sig hit, Bratislava är bara en fem-sex mil från Wien, ett annat land men det känns som en annan planet. Busstationen låg ganska långt bort men det var lätt att ta sig dit med tunnelbanan och jag såg till att vara där långt i förväg, varför jag ficktid att läsa. Har inte börjat på Holgersens bok än men den ska handla om Malmö, min hemstad. Om allt jävla elände, fattar jag det som, fast då med fokus på stadsplaneringen, Västra hamnen, Ilmar Reepalu, "kunskapsstaden" och allt det där jävla tramset eliten fokuserade på medan stan sjönk ner i ett träsk av gängkriminalitet och massarbetslöshet. Och gentrifiering. Den kommer säkert handla om gentrifiering den här boken, det är ju något av vänsterns favoritämne att gnälla över. Och visst, det är såklart en farsot, även om gettofieringen av områden som Herrgården nog är mer relevanta saker att oroa sig över i första hand. Att man slösar skattepengar på att bygga skrytbyggen och rikemansgetton samtidigt som man skiter i vanligt folk och det gamla Malmö.

Men hur Malmö stad driver på gentrifieringen genom att exploatera bilden av det hippa Malmö var verkligen smärtsamt påtagligt förra året då de lanserade NGBG festivalen. Norra Grängesbergsgatans svartklubbar har i åratal baktalats och bekämpats av de styrande i staden, polisen har trakasserat besökarna, de små punkhaken som kommit och gått har ständigt blivit utsatta för razzior och vräkningar samtidigt som Sydsvenskan skrivit om hur livsfarligt det är och om hur svartklubbarna är styrda av kriminella gäng. Men så slår de dem. Området kan ju lanseras som lite tufft och häftigt, något för mäklare och fastighetsägare att casha in på efter lite välbehövliga investeringar och omvandlingar. Plötsligt kallas området på tröttsam mäklarprosa för "NGBG" och i glättiga kommunikéer talas det nu om den "kreativitet och entreprenörsanda" som genomsyrar området. En kommunalt finansierad gratisfestival på gatan dök sen upp som del i marknadsföringen. Och det var en fullkomlig katastrof. Istället för ljumna burköl för en tjuga i sunkiga lokaler där folk festade och stökade fram till småtimmarna blev man nu leggkollad av spänniga vakter innan man köade för att köpa en skitdyr Ipa från nått mikrobryggeri man sen drack ur ett plastglas innanför den av kravallstaket avgränsade zonen för tillåten alkoholkonsumtion. När Local Loco and the Idiots spelade avbröts de mitt i en låt och ordningsvakter dök upp på scenen för att avhysa bandmedlemmarna. De hade dragit över tiden, efter klockan tolv på kvällen måste man nämligen sluta spela musik, det har kommunen bestämt. Herregud. Snacka om att döda kreativitet. Sossebyråkrater och fastighetsbolag stryper allt kulturliv. Som vanligt. Och den stora hippa svartklubben säljer tygpåsar där det står att de är "Mot gentrifiering", kanske det dummaste som hänt sen de där hippiesarna startade ett "konstprojekt" mot gentrifieringen av Möllan. Det är ni som är gentrifieringen jävla idioter.

Gick i alla fall ut från rummet och stannade vid receptionen, frågade om de hade en karta. Duden plockade fram en och började kladda på den med en kulspetspenna.

– Here's the hostel, this is old town, here you can buy cheap food, good vegetarian and vegan products, here's a really cool bar, this is the castle, its very nice, there's a museum inside but I wouldn't recommend it, it costs 5 Euro and is very boring but you should definitely go up and watch the view.

Han fortsatte lite till. Fick reda på att det fanns ett stort sovjetiskt monument här med, ännu ett återkommande tema för den här resan, sen finns det nån gammal ruin, eller borg eller vad det är en bit utanför stan man kan åka buss till om man känner för det. Sen visade han mig runt hostelet, jag ville mest gå ut men han liksom drog med mig, runt i små korridorer och presenterade alla, det verkar som han kunde namnet på alla gäster vi sprang på.

– This is the kitchen, we meet here at eight and cook together, tonight there's a techno festival down by the river and we'll go there together after dinner. Up here's the smoke room. Han tittade på mig och gav mig en dude-ig blick medan vi gick upp för en brant trappa, mer av en stege egentligen, upp på ett loft med lågt snedtak .

– But we call it the stoner room, flinade han till mig. Inne i Stonerrummet satt två pårökta kids, den ena tittade på mig med en blick som om ögonen skulle falla ur globerna på honom.

– Heeeey, haven't we met before?

– No. Don't think so.

På loftet fanns även ett "chill out room" där man inte fick ha skor eller ta med sig någon dryck, det var fullt med olika slags kuddar. Duden fortsatte berätta om att de gillar att göra saker tillsammans på det här hostelet, att de vill att folk ska träffas och utbyta erfarenheter och bla, bla, bla. Fullkomligt outhärdligt med andra ord. Folk som jobbar på hostels är ju också en jävla typ av människor. De känns lite som backpackerns motsvarighet till universitetens överliggare. Folk som rest runt världen, funnit sig själv tillsammans med likasinnade sköna snubbar men som vägrar växa upp, återvända hem och avsluta sina studier eller börja jobba på pappas företag utan istället tar anställning på ett hostel så de kan fortsätta leva sitt ungdomsliv. Patetiska och alldeles för gamla, såklart, men duden och alla hans motsvarigheter runt om i världen får säkert knulla många 15 år yngre tjejer under turistsäsongen.

Tog mig ut ur hostelet, promenerade runt en del och tänkte att jag kanske tar och går på det där museet på slottet typ i morgon, att duden dömde ut det som boring talar inte emot, han verkar liksom inte vara snille och smak direkt. Nu är jag i alla fall tillbaks i gamla stan med en uppäten gulaschsoppa och en rykande varm kopp kaffe framför mig. Pallar dock inte börja på boken nu. Hela tiden dyker det upp impulser att plocka fram datorn, att logga in, men det är slut med det nu och jag har inte ens med mig den ut. Istället pillar jag på mobilen, blir en av alla dem som inte kan sitta själv utan att trycka på sin jävla telefon. Scrollar igenom nyhetsflödet, något jag ytterst sällan gör, det finns nån funktion på min mobil, Upday, nån slags app som samlar en massa nyheter från olika medier man enkelt kan scrolla igenom och se vad som hänt. Men det är ju mest skit, skvallertidningar, sport och ekonominyheter, sånt jag inte bryr mig om. Det är ändå något med att vara utomlands, man tappar ofta lätt bort vad som händer hemma i Sverige och nu känns det märkligt att läsa svenska nyheter. Det är mest en massa skogsbränder jag scrollar förbi, sen skvaller om danska kungahuset, det där med fotbollsspelare som säljs för sinnessjuka summor till olika klubbar och ekonominotiser. "BioQ Pulmonis veckans börsraket."

BioQ Pulmonis. Var inte det företaget Leila hade haft praktik på? Det är en artikel från Dagens Industri, den är låst men rubriken säger väl det mesta. Sonja snackade ju om det, att de hade en massa aktier i företaget och att Leila visste att kursen skulle stiga. Lägger ifrån mig telefonen och stirrar ut mot det lilla torget jag sitter vid. Känner lite förvirring. Igen. Efter att allt, äntligen, till slut började kännas klart och tydligt så återkommer förvirringen. Så surrar telefonen till.

Låter den ligga kvar i fickan, fortsätter stirra ut mot staden, nollställd i huvudet, smuttar på min kaffe, dricker långsamt, rör knappt blicken. Det går många minuter, jag vet inte hur länge riktigt, jag beställer in notan och betalar. Reser mig upp och går iväg. Sen kollar jag telefonen.

"Möt oss vid ingången till Bratislavsky hrad om en timme :) Puss."

Det är Leila. De är här. Det måste vara slottet hon menar. Går en liten bit tills jag kommer in på nån bakgård eller om det är ett torg av något slag, fint är det i alla fall, och framförallt är det skuggigt och gott om parkbänkar. Sätter mig där, plockar fram kartan och jo visst, det är slottet man ser överallt som heter Bratislavsky hrad. Det borde snurra saker i mitt huvud nu, men istället är det stilla. Tomt. Det är som uppe på berget utanför Wien, jag kontemplerar, inte naturen den här gången men arkitekturen, tänker inte alls, bara är, och känner mig helt lugn. Nollställd. Tittar på tiden då meddelandet kom, kollar vad klockan är, tittar lite på kartan igen, sen stirrar jag i intet ett litet tag till innan jag packar ner kartan i ryggsäcken, reser mig upp och går iväg.

Det blir en svettig promenad. Uppförsbackar, trappor och brist på skugga. Jag går sakta, slottet ligger inte långt bort men det var mer trappor än jag räknat med, dessutom mer och mer folk ju närmare man kommer, turister som kommer och går till och från slottet. Jag ser dem precis när jag kommer upp för sista trappan, där står de båda två i porten till slottets innergård.

– Heeej! Sonja kommer fram mot mig med utsträckta armar och vi kramas länge.

– Det här är Leila, jag tror allt ni känner varandra.

Vi sträcker våra händer mot varandra och försöker skaka hand lite lamt, Leila ser mig i ögonen och ler jättestort men samtidigt blygt. Hon ser ut precis som på fotona, bara lite kortare än jag tänkt mig. Vi hinner dock knappt röra varandras händer innan Sonja bokstavligen föser ihop oss.

– Men hallå, pussas nu då! Säger hon medan hon trycker ihop oss med varsin hand på våra ryggar. Våra läppar möts i en slags kyss, våra ögon vidöppna och utforskande varandra, men kanske mest förvånade.

– Men åååh! Jag visste ni två skulle passa ihop! Jag är så jävla bra på att fixa ihop folk!

Hon klappar händerna och hoppar två små jämfotahopp vilket får mig och Leila att skratta till. Känns konstigt att se Sonja så här, hon beter sig som en fnittrig tonåring.

– Alltså, så här borde ju ritualen se ut! Vår vigselceremoni i gruppen alltså. Jag gillar baklängesgrejen, man kysser varandra först, sen blir man vigd, det är liksom något sataniskt över det jag gillar.

Sonja pratar snabbt och mer för sig själv än till oss vad det verkar.

– Här med förklarar jag er invigda för evigt i vår mysterieordern, säger hon med spelad seriös röst.

Vi skrattar till lite igen, ser sen på varandra innan Sonja babblar vidare.

– Vi var typ redan på väg till Wien när vi fick ditt mess så vi drog vidare direkt när vi kom fram, fin stad, i alla fall åt det hållet.

Hon pekar ner mot gamla stan, här uppe ser man skillnaden mot hur det ser ut söder om Donau där arkitekturen mer liknar Rosengård eller något.

– Ja verkligen, fyller Leila i. Och du ville ju ha en överraskning. Har du hunnit se eller göra något roligt i stan än?

– Njäe, gått runt och glott lite mest, jag bor mitt i gamla stan, så har strosat runt typ. Det finns ett sovjetiskt monument här i stan med, men jag har inte varit där än, tänkte gå dit i morgon och då kanske gå på museet här på slottet med. Typ så.

Leila nickar lite innan Sonja tar ordet igen.

– Ska vi gå ner och ta ett glas vin någonstans? Vi ska dra tillbaks till Wien med tiobussen ikväll.

Vi går ner för trapporna, tänker att jag väl får utforska slottet och alla dess bakgårdar som verkar finnas här i morgon.

– Så, BioQ Pulmonis rusar visst på börsen idag, säger jag.

– Yes! Antar du hängt med i tråden idag, den om Finanskommittén? Säger Sonja.

– Nä, har inte haft tid, känt för en datorfri dag idag, ljuger jag. Men såg det i Dagens Industri av en slump innan.

– Okej, men man kan väl säga att det går bra nu. Vi har pengar nu. Mycket pengar.

– Det trodde jag vi redan hade, säger jag.

De båda tittar på mig och skrattar till, liksom instämmande. Vi hade mycket pengar, men nu har vi jävligt mycket pengar, säger mig deras blickar.

Åter i gamla stan sätter vi oss på första bästa ställe, Sonja beställer åt oss alla tre, vin till henne och öl till mig och Leila som går och sätter oss vid ett bord på uteserveringen. Vi ler lite mot varandra, sätter stolarna till rätta och alla andra smågrejer man gör för att undvika pinsamma tystnader.

– Hur ser din boendesituation ut? Frågar Leila.

– En etta med kök, 38 kvadrat, säger jag.

– Okej, ja, nä det håller ju inte, vi får söka något nytt ihop helt enkelt, kan du tänka dig bo i Lund? Det spelar ingen roll för mig, jag kan bo vart som, men det ökar ju chanserna om vi söker lägenheter i både Malmö och Lund, en av oss får pendla, men det går ju smidigt och som sagt, vill du absolut bara bo i Malmö så är det inga problem.

– Nänä, är kanske lite mer kräsen där då, men om vi hittar en riktigt bra lägenhet i Lund så visst, absolut, säger jag.

– Ja men va bra. Jag tänker vi kan bli ihop nu, du vet, ändra status på Facebook, se till att träffa ens vänner och föräldrar och allt sånt där jobbigt och så kommer det inte verka onaturligt om vi flyttar ihop om typ ett halvår och att du gör mig gravid till nästa höst. Tror det går att fixa, har ändå stått i bostadskö ganska länge, och så vill jag helst ha jobb innan jag får barn, jag blir ju klar med plugget om ett år och kommer få jobb ganska snart efter det. Ja, och köpa lägenhet är ju ingen idé då det nog kommer komma en krasch snart, ja om den inte hinner komma innan dess då så vi kan köpa billigt efteråt. Om det funkar för dig alltså?

– Jaja, men så kan vi göra. Visst. Absolut.

Jag låter som en idiot, jag vet det, men Leila ler bara varmt mot mig, liksom räddar situationen. Jag undrar varför Sonja dröjer så men kommer genast på att det antagligen är just är för att hon vill lämna mig och Leila ensamma ett tag.

– Vi får väl ljuga ihop nån historia om hur vi träffades, och sen säga att vi hade tur med en lägenhet och inte att vi letat lägenhet sen dagen vi först såg varandra, säger jag.

– Precis. Vi kan väl säga att vi träffades här. Du satt ensam med en öl på en uteservering när två tjejer satte sig jämte, och när du hörde att de pratade svenska så presenterade du dig själv...

– ...och jag blev genast tagen av den ena tjejens böljande mörka hår och hennes vackra, skimrande ögon...

Vi brister båda ut i skratt.

– Håhå ja, här har de två turturduvorna visst roligt tillsammans!

Sonja kommer ut från restaurangen bärandes på tre glas samtidigt, vilket ser lite besvärligt ut. Vi skålar, skrattar och pratar. Det finns en känsla av stor glädje, eller kanske lättnad, hos de båda, särskilt Sonja. Som att den här aktiegrejen var något stort, som om det nu hänt något avgörande, för det känns som vi firar något viktigt alla tre. Sonja får ibland något drömskt i blicken och tittar bortom oss då hon pratar om framtiden. Det går bra för henne, det kommer snart gå bra för Carlito och Pelle, säger hon, men framförallt har vi nu en solid kärngrupp.

– Skål för er två, vår grupps första RIKTIGA medlemmar. Fatta att ni kommer bli historiska, i framtiden kommer alla bland oss känna till era namn, de kommer säkert uppkalla hus och platser efter er.

Vi skålar i bubblet Sonja beställt in, det är andra rundan nu. Sonja får den där drömska blicken igen, men nu med en mer allvarlig min och hon lutar sig tillbaks i stolen, tittar snett ovanför oss med lätt rynkade ögonbryn.

– Har du tänkt på att det är så där, va heter det, som i österländskt tänkande. Jag har glömt bort vad det heter nu men det finns nått begrepp på typ sanskrit eller nått som handlar om att det man tror på blir sant.

Både jag och Leila ser ut som frågetecken.

– Äsch. Men du vet, hela ditt tänkande går ju ut på det. Folk som trollar blir liksom till slut trollen de skapat, nidbilderna av ens fiender leder till att de fienderna skapas. Vi hittade ju bara på "PK-dagen" men sen började folk tycka det var bra på riktigt. Parodier som blir verklighet och allt det där.

Nu nickar vi båda instämmande istället, undrar vart hon är på väg med det här resonemanget.

– Jo, alltså det är en österländsk grej, jag vet att det är det fast jag glömt bort vad det heter, men det man tror på blir till slut sant. Det är till exempel genomgående i Neil Gaimans författarskap, gudarna lever bara så länge folk tror på dem. Jag tycker dina teorier bekräftar hela den filosofin, eller vad man ska kalla det.

Sonjas drömska blick finns kvar i fjärran och jag och Leila fortsätter att sakta nicka instämmande. Så vänder hon blicken mot mig, riktigt spänner den i mina ögon, och tar min hand över bordet.

– Fatta. Det är på riktigt nu. Det här vi gör, det är ingen lek längre. Vi ska inte längre hålla på och försöka, typ, införa fetton i den intersektionella analysen eller något annat simpelt trollande. Jag brukade hålla på så där bara för att det var skoj, men inte längre. Tack vare dig har jag sett den större bilden i det här.

Hon kramar min hand hårt och jag ser tacksamhet i hennes blick.

– Världen går åt helvete, men vi kommer klara oss.

Hon håller kvar sin hand och vänder nu blicken mot Leila med ett litet leende. Leila lägger handen ovanpå mina och Sonjas och vi lutar oss alla framåt över bordet så att våra pannor möts och en kort egendomlig tystnad uppstår innan vi släpper taget och lutar oss tillbaka i våra stolar igen.



Det blir dags att ta farväl. Jag går med dem bort till busstationen. Kramar Sonja länge och hon ger mig en puss på kinden innan hon kliver på bussen som redan har motorn igång. Leila och jag tar varandras händer och ser varandra i ögonen utan att säga något på en bra stund innan vi kysser varandra, den här gången ordentligt och länge.

– Vi ses snart, viskar hon innan hon kliver på, dörren stängs och bussen åker iväg.

# Kapitel 17

Brno är fint det med. Som Prag fast mindre av allt. Framförallt inte lika mycket turister, även betydligt mindre än i Bratislava, det räcker med att man kommer ett par kvarter utanför stadskärnan för att de ska bli genuint förvånade över att man pratar engelska och börjar kommunicera priset på ölen genom att skriva ner en siffra på en lapp de sen håller upp. Kom igår kväll, drar i morgon, det blir två och en halv timmes busstur till Prags flygplats sen hem till Kastrup. Trött på det här nu, har sett tillräckligt mycket och framförallt känner jag att jag nu har något att åka hem till. Eller någon. Leila.

Först kändes det förvirrande och lite jobbigt, kärleken, det var den där dissonansen igen, jag fick det inte att gå ihop riktigt, mitt förflutna krockade med min planering, mina dagdrömmar upplöstes snabbt med en otillfredsställande känsla. Men sen sjönk det in och allt blev så mycket klarare.

Nu dagdrömmer jag. Jag ser ett slott med ljuskronor i taket, dunkel belysning och en församling iklädda kåpor. Det finns en symbol på golvet som är densamma på allas kåpor, det är, ser jag nu, en vackert kalligraferad matematisk formel. En del av Magnum Opus kod, naturligtvis. Längst fram står någon och håller mässa för de församlade, det är Sonja, men hon är mycket äldre än hon är idag. Jag står på golvet med de andra, iklädd samma kåpa och Leila står bredvid mig. Vi ler mot varandra, även vi är mycket äldre än idag. Framme vid Sonja står också ett ungt par, det är min och Leilas gemensamma dotter som står där tillsammans med hennes framtida livskamrat. De kysser varandra, tar ett steg bakåt varpå Sonja förklarar dem invigda för all evighet i vårt sällskap.

Jag vaknar upp ur min dagdröm och tittar ut över torget där man har rest ett minnesmärke över en misslyckad svensk belägring under trettioåriga kriget. Stirrar i intet, kontemplerar. Jag kan nu se framåt på ett sätt jag inte tidigare kunde, jag kan se mig själv om tio, tjugo och trettio år framåt i tiden. Jag vet vad jag ska göra, allt är så klart. Till slut. Mitt egenintresse sammanfaller med allmänintresset, mitt privatliv med mitt "hemliga" liv på nätet, det råder liksom balans i kosmos nu. Vi ska bilda familj och vi ska skapa en motståndsrörelse. Det kommer ta tid, det kommer bli tufft men vi kommer vinna till sist. Vi har hackat systemet. Jag är kär och lycklig, och det är helt i överensstämmelse med min pessimistiska livssyn och prognos för samhällsutvecklingen.

Jag blir naturligtvis manipulerad. Men jag vill bli manipulerad. Och jag manipulerar andra också, och vi manipuleras och manipulerar alla tillsammans, vår grupp är slutpunkten på en logiskt oundviklig utveckling av samhället. Den fria viljan är ändå bara en illusion. Det var som Sonja sa här om dagen, det folk tror på blir till slut verklighet, vi kan inte styra själva, vi följer bara med, vi kommer kunna göra motstånd och vi kommer till slut att vinna men det var ironiskt nog systemet självt som skapade oss.

Telefonen surrar till, det är från Sonja.

"Tjabba! Jag har tänkt på en grej. Vi måste ju ha ett namn! Politbyrån är ju bara ironi och Sällskapet för Ordningens Upphörande och Värdenas Omvändelse är ju inte bara vi. Du kom ju på SOUVO, har du inget nytt till oss? Gärna något med lite historisk schwung, behöver inte vara något helt nytt, helst något kort och kanske något som pekar mot vår framtida upplysande verksamhet. Kommer du på något bra? Hoppas du har det bra på din fortsatta resa!

Kram / Sonja"

Jag ler där jag sitter tillbakalutad i min kaféstol. Kan verkligen se Sonjas retfulla blick framför mig när jag läser vad hon skriver. Jag svarar med en gång.

"Vad sägs om Illuminati?"

"Blir skitbra :) Det kör vi på!"

SLUT

